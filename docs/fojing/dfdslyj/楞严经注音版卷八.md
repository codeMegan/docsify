## 大佛頂如來密因修證了義諸菩薩萬行首楞嚴經卷第八
<p align=right>
■&emsp;唐·天竺沙門般剌密諦譯
</p>
<p align=right>
■&emsp;烏長國沙門彌伽釋迦譯語
</p>
<p align=right>
■&emsp;菩薩戒弟子前正議大夫同中書門下平章事清河房融筆受
</p>
<p align=right>
■&emsp;羅浮山南樓寺沙門懷迪證譯
</p>
<p>&emsp;&emsp;
阿難。如是眾生。一一類中。亦各各具十二顛倒。猶如捏目。亂花發生。顛倒妙圓真淨明心。具足如斯虛妄亂想。汝今修證佛三摩提。於是本因。元所亂想。立三漸次。方得除滅。如淨器中。除去毒蜜。以諸湯水。並雜灰香。洗滌其器。後貯甘露。雲何名為三種漸次。一者。修習。除其助因。二者。真修。刳其正性。三者。增進。違其現業。雲何助因。阿難。如是世界。十二類生。不能自全。依四食住。所謂。段食觸食。思食識食。是故。佛說一切眾生。皆依食住。阿難。一切眾生。食甘故生。食毒故死。是諸眾生。求三摩提。當斷世間五種辛菜。是五種辛。熟食發淫。生啖增恚。如是世界食辛之人。縱能宣說十二部經。十方天仙。嫌其臭穢。鹹皆遠離。諸餓鬼等。因彼食次。舐其唇吻。常與鬼住。福德日銷。長無利益。是食辛人。修三摩地。菩薩天仙。十方善神。不來守護。大力魔王。得其方便。現作佛身。來為說法。非毀禁戒。贊淫怒癡。命終自為魔王眷屬。受魔福盡。墮無間獄。阿難。修菩提者。永斷五辛。是則名為。第一增進修行漸次。雲何正性。阿難。如是眾生。入三摩地。要先嚴持清淨戒律。永斷淫心。不餐酒肉。以火淨食。無啖生氣。阿難。是修行人。若不斷淫。及與殺生。出三界者。無有是處。常觀淫欲。猶如毒蛇。如見怨賊。先持聲聞四棄八棄。執身不動。後行菩薩清淨律儀。執心不起。禁戒成就。則於世間。永無相生相殺之業。偷劫不行。無相負累。亦於世間不還宿債。是清淨人。修三摩地。父母肉身。不須天眼。自然觀見十方世界。睹佛聞法。親奉聖旨。得大神通。遊十方界。宿命清淨。得無艱險。是則名為。第二增進修行漸次。雲何現業。阿難。如是清淨持禁戒人。心無貪淫。於外六塵。不多流逸。因不流逸。旋元自歸。塵既不緣。根無所偶。反流全一。六用不行。十方國土。皎然清淨。譬如琉璃。內懸明月。身心快然。妙圓平等。獲大安隱。一切如來密圓淨妙。皆現其中。是人即獲無生法忍。從是漸修。隨所發行。安立聖位。是則名為。第三增進修行漸次。
</p>
<p>&emsp;&emsp;
阿難。是善男子。欲愛乾枯。根境不偶。現前殘質。不復續生。執心虛明。純是智慧。慧性明圓。瑩十方界。幹有其慧。名幹慧地。欲習初幹。未與如來法流水接。即以此心。中中流入。圓妙開敷。從真妙圓。重發真妙。妙信常住。一切妄想滅盡無餘。中道純真。名信心住。真信明瞭。一切圓通。陰處界三。不能為礙。如是乃至過去未來。無數劫中。捨身受身。一切習氣。皆現在前。是善男子。皆能憶念。得無遺忘。名念心住。妙圓純真。真精發化。無始習氣通一精明。惟以精明進趣真淨。名精進心。心精現前。純以智慧。名慧心住。執持智明。周遍寂湛。寂妙常凝。名定心住。定光發明。明性深入。惟進無退。名不退心。心進安然。保持不失。十方如來氣分交接。名護法心。覺明保持。能以妙力。回佛慈光。向佛安住。猶如雙鏡。光明相對。其中妙影。重重相入。名回向心。心光密回。獲佛常凝。無上妙淨。安住無為。得無遺失。名戒心住。住戒自在。能遊十方。所去隨願。名願心住。
</p>
<p>&emsp;&emsp;
阿難。是善男子。以真方便。發此十心。心精發暉。十用涉入。圓成一心。名發心住。心中發明。如淨琉璃。內現精金。以前妙心。履以成地。名治地住。心地涉知。俱得明瞭。遊履十方。得無留礙。名修行住。行與佛同。受佛氣分。如中陰身自求父母。陰信冥通。入如來種。名生貴住。既遊道胎。親奉覺胤。如胎已成。人相不缺。名方便具足住。容貌如佛。心相亦同。名正心住。身心合成。日益增長。名不退住。十身靈相。一時具足。名童真住。形成出胎。親為佛子。名法王子住。表以成人。如國大王。以諸國事分委太子。彼刹利王世子長成。陳列灌頂。名灌頂住。
</p>
<p>&emsp;&emsp;
阿難。是善男子。成佛子已。具足無量如來妙德。十方隨順。名歡喜行。善能利益一切眾生。名饒益行。自覺覺他。得無違拒。名無嗔恨行。種類出生。窮未來際。三世平等。十方通達。名無盡行。一切合同種種法門。得無差誤。名離癡亂行。則於同中顯現群異。一一異相。各各見同。名善現行。如是乃至十方虛空滿足微塵。一一塵中。現十方界。現塵現界。不相留礙。名無著行。種種現前。鹹是第一波羅蜜多。名尊重行。如是圓融。能成十方諸佛軌則。名善法行。一一皆是清淨無漏。一真無為。性本然故。名真實行。
</p>
<p>&emsp;&emsp;
阿難。是善男子。滿足神通。成佛事已。純潔精真。遠諸留患。當度眾生。滅除度相。回無為心。向涅槃路。名救護一切眾生離眾生相回向。壞其可壞。遠離諸離。名不壞回向。本覺湛然。覺齊佛覺。名等一切佛回向。精真發明。地如佛地。名至一切處回向。世界如來互相涉入。得無掛礙。名無盡功德藏回向。於同佛地。地中各各生清淨因。依因發揮。取涅槃道。名隨順平等善根回向。真根既成。十方眾生。皆我本性。性圓成就。不失眾生。名隨順等觀一切眾生回向。即一切法。離一切相。惟即與離。二無所著。名如相回向。真得所如。十方無礙。名無縛解脫回向。性德圓成。法界量滅。名法界無量回向。
</p>
<p>&emsp;&emsp;
阿難。是善男子。盡是清淨四十一心。次成四種妙圓加行。即以佛覺。用為己心。若出未出。猶如鑽火。欲燃其木。名為暖地。又以己心。成佛所履。若依非依。如登高山。身入虛空。下有微礙。名為頂地。心佛二同。善得中道。如忍事人。非懷非出。名為忍地。數量銷滅。迷覺中道。二無所目。名世第一地。
</p>
<p>&emsp;&emsp;
阿難。是善男子。於大菩提。善得通達。覺通如來。盡佛境界。名歡喜地。異性入同。同性亦滅。名離垢地。淨極明生。名發光地。明極覺滿。名焰慧地。一切同異所不能至。名難勝地。無為真如性淨明露。名現前地。盡真如際。名遠行地。一真如心。名不動地。發真如用。名善慧地。
</p>
<p>&emsp;&emsp;
阿難。是諸菩薩。從此已往。修習畢功。功德圓滿。亦目此地。名修習位。慈陰妙雲。覆涅槃海。名法雲地。如來逆流。如是菩薩。順行而至。覺際入交。名為等覺。
</p>
<p>&emsp;&emsp;
阿難。從幹慧心。至等覺已。是覺始獲金剛心中。初幹慧地。如是重重單複十二。方盡妙覺。成無上道。是種種地。皆以金剛。觀察如幻十種深喻。奢摩他中。用諸如來毗婆舍那。清淨修證。漸次深入。
</p>
<p>&emsp;&emsp;
阿難。如是皆以三增進故。善能成就。五十五位真菩提路。作是觀者。名為正觀。若他觀者。名為邪觀。
</p>
<p>&emsp;&emsp;
爾時。文殊師利法王子。在大眾中。即從座起。頂禮佛足。而白佛言。當何名是經。我及眾生。雲何奉持。
</p>
<p>&emsp;&emsp;
佛告文殊師利。是經名。大佛頂悉怛多般怛啰無上寶印。十方如來清淨海眼。亦名。救護親因。度脫阿難。及此會中性比丘尼。得菩提心。入遍知海。亦名。如來密因修證了義。亦名。大方廣妙蓮花王。十方佛母陀羅尼咒。亦名。灌頂章句。諸菩薩萬行首楞嚴。汝當奉持。
</p>
<p>&emsp;&emsp;
說是語已。即時。阿難及諸大眾。得蒙如來開示。密印般怛啰義。兼聞此經了義名目。頓悟禪那。修進聖位。增上妙理。心慮虛凝。斷除三界修心。六品微細煩惱。即從座起。頂禮佛足。合掌恭敬。而白佛言。大威德世尊。慈音無遮。善開眾生微細沉惑。令我今日。身意快然。得大饒益。世尊。若此妙明真淨妙心。本來遍圓。如是乃至大地草木。蠕動含靈。本元真如。即是如來成佛真體。佛體真實。雲何複有地獄。餓鬼畜生。修羅人天等道。世尊。此道為複本來自有。為是眾生妄習生起。世尊。如寶蓮香比丘尼。持菩薩戒。私行淫欲。妄言行淫非殺非偷。無有業報。發是語已。先於女根生大猛火。後於節節猛火燒燃。墮無間獄。琉璃大王。善星比丘。琉璃為誅瞿曇族姓。善星妄說一切法空。生身陷入阿鼻地獄。此諸地獄為有定處。為複自然。彼彼發業。各各私受。惟垂大慈。發開童蒙。令諸一切持戒眾生。聞決定義。歡喜頂戴。謹潔無犯。
</p>
<p>&emsp;&emsp;
佛告阿難。快哉此問。令諸眾生。不入邪見。汝今諦聽。當為汝說。阿難。一切眾生實本真淨。因彼妄見。有妄習生。因此分開內分外分。阿難。內分即是眾生分內。因諸愛染。發起妄情。情積不休。能生愛水。是故。眾生心憶珍羞。口中水出。心憶前人。或憐或恨。目中淚盈。貪求財寶。心發愛涎。舉體光潤。心著行淫。男女二根。自然流液。阿難。諸愛雖別。流結是同。潤濕不升。自然從墜。此名內分。阿難。外分即是眾生分外。因諸渴仰。發明虛想。想積不休。能生勝氣。是故。眾生心持禁戒。舉身輕清。心持咒印。顧眄雄毅。心欲生天。夢想飛舉。心存佛國。聖境冥現。事善知識。自輕身命。阿難。諸想雖別。輕舉是同。飛動不沉。自然超越。此名外分。
</p>
<p>&emsp;&emsp;
阿難。一切世間。生死相續。生從順習。死從變流。臨命終時。未舍暖觸。一生善惡俱時頓現。死逆生順。二習相交。純想即飛。必生天上。若飛心中。兼福兼慧。及與淨願。自然心開。見十方佛。一切淨土。隨願往生。情少想多。輕舉非遠。即為飛仙。大力鬼王。飛行夜叉。地行羅刹。遊於四天。所去無礙。其中若有善願善心。護持我法。或護禁戒。隨持戒人。或護神咒。隨持咒者。或護禪定。保綏法忍。是等親住如來座下。情想均等。不飛不墜。生於人間。想明斯聰。情幽斯鈍。情多想少。流入橫生。重為毛群。輕為羽族。七情三想。沉下水輪。生於火際。受氣猛火。身為餓鬼。常被焚燒。水能害已。無食無飲。經百千劫。九情一想。下洞火輪。身入風火二交過地。輕生有間。重生無間。二種地獄。純情即沉。入阿鼻獄。若沉心中。有謗大乘。毀佛禁戒。誑妄說法。虛貪信施。濫膺恭敬。五逆十重。更生十方阿鼻地獄。循造惡業。雖則自招。眾同分中。兼有元地。阿難。此等皆是。彼諸眾生自業所感。造十習因。受六交報。
</p>
<p>&emsp;&emsp;
雲何十因。阿難。一者。淫習交接。發於相磨。研磨不休。如是故有大猛火光。於中發動。如人以手自相磨觸。暖相現前。二習相然。故有鐵床銅柱諸事。是故。十方一切如來。色目行淫。同名欲火。菩薩見欲。如避火坑。二者。貪習交計。發於相吸。吸攬不止。如是故有積寒堅冰。於中凍冽。如人以口吸縮風氣。有冷觸生。二習相淩。故有吒吒波波啰啰。青赤白蓮。寒冰等事。是故。十方一切如來。色目多求。同名貪水。菩薩見貪。如避瘴海。三者。慢習交淩。發於相恃。馳流不息。如是故有騰逸奔波。積波為水。如人口舌自相綿味。因而水發。二習相鼓。故有血河灰河。熱沙毒海。融銅灌吞諸事。是故。十方一切如來。色目我慢。名飲癡水。菩薩見慢。如避巨溺。四者。嗔習交沖。發於相忤。忤結不息。心熱發火。鑄氣為金。如是故有刀山鐵橛。劍樹劍輪。斧鉞槍鋸。如人銜冤。殺氣飛動。二習相擊。故有宮割斬斫。剉刺捶擊諸事。是故。十方一切如來。色目嗔恚。名利刀劍。菩薩見嗔。如避誅戮。五者。詐習交誘。發於相調。引起不住。如是故有繩木絞校。如水浸田。草木生長。二習相延。故有杻械枷鎖。鞭杖撾棒諸事。是故。十方一切如來。色目奸偽。同名讒賊。菩薩見詐。如畏豺狼。六者。誑習交欺。發於相罔。誣罔不止。飛心造奸。如是故有塵土屎尿。穢汙不淨。如塵隨風。各無所見。二習相加。故有沒溺騰擲。飛墜漂淪諸事。是故。十方一切如來。色目欺誑。同名劫殺。菩薩見誑。如踐蛇虺。七者。怨習交嫌。發於銜恨。如是故有飛石投礪。匣貯車檻。甕盛囊撲。如陰毒人。懷抱畜惡。二習相吞。故有投擲擒捉。擊射拋撮諸事。是故。十方一切如來。色目怨家。名違害鬼。菩薩見怨。如飲鴆酒。八者。見習交明。如薩迦耶見。戒禁取。邪悟諸業。發於違拒。出生相返。如是故有王使主吏。證執文藉。如行路人。來往相見。二習相交。故有勘問權詐考訊。推鞫察訪。披究照明。善惡童子。手執文簿。辭辯諸事。是故。十方一切如來。色目惡見。同名見坑。菩薩見諸虛妄遍執。如入毒壑。九者。枉習交加。發於誣謗。如是故有合山合石。碾硙耕磨。如讒賊人。逼枉良善。二習相排。故有押捺捶按。蹙漉沖度諸事。是故。十方一切如來。色目怨謗。同名讒虎。菩薩見枉。如遭霹靂。十者。訟習交喧。發於藏覆。如是故有鑒見照燭。如於日中。不能藏影。二習相陳。故有惡友。業鏡火珠。披露宿業。對驗諸事。是故。十方一切如來。色目覆藏。同名陰賊。菩薩觀覆。如戴高山。覆於巨海。
</p>
<p>&emsp;&emsp;
雲何六報。阿難。一切眾生。六識造業。所招惡報。從六根出。雲何惡報從六根出。一者。見報招引惡果。此見業交。則臨終時。先見猛火。滿十方界。亡者神識。飛墜乘煙。入無間獄。發明二相。一者。明見。則能遍見種種惡物。生無量畏。二者。暗見。寂然不見。生無量恐。如是見火。燒聽。能為鑊湯洋銅。燒息。能為黑煙紫焰。燒味。能為焦丸鐵糜。燒觸。能為熱灰爐炭。燒心。能生星火迸灑。煽鼓空界。二者。聞報。招引惡果。此聞業交。則臨終時。先見波濤。沒溺天地。亡者神識。降注乘流。入無間獄。發明二相。一者。開聽。聽種種鬧。精神瞀亂。二者。閉聽。寂無所聞。幽魄沉沒。如是聞波。注聞。則能為責為詰。注見。則能為雷為吼。為惡毒氣。注息。則能為雨為霧。灑諸毒蟲。周滿身體。注味。則能為膿為血。種種雜穢。注觸。則能為畜為鬼。為屎為尿。注意。則能為電為雹。摧碎心魄。三者。嗅報。招引惡果。此嗅業交。則臨終時。先見毒氣。充塞遠近。亡者神識。從地湧出。入無間獄。發明二相。一者。通聞。被諸惡氣。熏極心擾。二者。塞聞。氣掩不通。悶絕於地。如是嗅氣。沖息。則能為質為履。沖見。則能為火為炬。沖聽。則能為沒為溺。為洋為沸。沖味。則能為餒為爽。沖觸。則能為綻為爛。為大肉山。有百千眼。無量咂食。沖思。則能為灰為瘴。為飛砂礪。擊碎身體。四者。味報。招引惡果。此味業交。則臨終時。先見鐵網。猛炎熾烈。周覆世界。亡者神識。下透掛網。倒懸其頭。入無間獄。發明二相。一者。吸氣。結成寒冰。凍裂身肉。二者。吐氣。飛為猛火。焦爛骨髓。如是嘗味。曆嘗。則能為承為忍。曆見。則能為燃金石。曆聽。則能為利兵刃。曆息。則能為大鐵籠。彌覆國土。曆觸。則能為弓為箭。為弩為射。曆思。則能為飛熱鐵。從空雨下。五者。觸報。招引惡果。此觸業交。則臨終時。先見大山。四面來合。無複出路。亡者神識。見大鐵城。火蛇火狗。虎狼獅子。牛頭獄卒。馬頭羅刹。手執槍槊。驅入城門。向無間獄。發明二相。一者。合觸。合山逼體。骨肉血潰。二者。離觸。刀劍觸身。心肝屠裂。如是合觸。曆觸。則能為道為觀。為廳為案。曆見。則能為燒為爇。曆聽。則能為撞為擊。為剚為射。曆息。則能為括為袋。為拷為縛。曆嘗。則能為耕為鉗。為斬為截。曆思。則能為墜為飛。為煎為炙。六者。思報。招引惡果。此思業交。則臨終時。先見惡風。吹壞國土。亡者神識。被吹上空。旋落乘風。墮無間獄。發明二相。一者。不覺。迷極則荒。奔走不息。二者。不迷。覺知則苦。無量煎燒。痛深難忍。如是邪思。結思。則能為方為所。結見。則能為鑒為證。結聽。則能為大合石。為冰為霜。為土為霧。結息。則能為大火車。火船火檻。結嘗。則能為大叫喚。為悔為泣。結觸。則能為大為小。為一日中萬生萬死。為偃為仰。
</p>
<p>&emsp;&emsp;
阿難。是名地獄十因六果。皆是眾生迷妄所造。若諸眾生。惡業圓造。入阿鼻獄。受無量苦。經無量劫。六根各造。及彼所作兼境兼根。是人則入八無間獄。身口意三。作殺盜淫。是人則入十八地獄。三業不兼。中間或為一殺一盜。是人則入三十六地獄。見見一根。單犯一業。是人則入一百八地獄。由是眾生。別作別造。於世界中。入同分地。妄想發生。非本來有。
</p>
<p>&emsp;&emsp;
複次。阿難。是諸眾生。非破律儀。犯菩薩戒。毀佛涅槃。諸餘雜業。曆劫燒燃。後還罪畢。受諸鬼形。若於本因。貪物為罪。是人罪畢。遇物成形。名為妖鬼。貪色為罪。是人罪畢。遇風成形。名為魃鬼。貪惑為罪。是人罪畢。遇畜成形。名為魅鬼。貪恨為罪。是人罪畢。遇蟲成形。名蠱毒鬼。貪憶為罪。是人罪畢。遇衰成形。名為癘鬼。貪驁為罪。是人罪畢。遇氣成形。名為餓鬼。貪罔為罪。是人罪畢。遇幽為形。名為魘鬼。貪明為罪。是人罪畢。遇精為形。名魍魎鬼。貪成為罪。是人罪畢。遇明為形。名役使鬼。貪黨為罪。是人罪畢。遇人為形。名傳送鬼。阿難。是人皆以純情墜落。業火燒幹。上出為鬼。此等皆是。自妄想業之所招引。若悟菩提。則妙圓明。本無所有。
</p>
<p>&emsp;&emsp;
複次。阿難。鬼業既盡。則情與想。二俱成空。方於世間。與元負人。怨對相值。身為畜生。酬其宿債。物怪之鬼。物銷報盡。生於世間。多為梟類。風魃之鬼。風銷報盡。生於世間。多為咎征。一切異類。畜魅之鬼。畜死報盡。生於世間。多為狐類。蟲蠱之鬼。蟲滅報盡。生於世間。多為毒類。衰癘之鬼。衰窮報盡。生於世間。多為蛔類。受氣之鬼。氣銷報盡。生於世間。多為食類。綿幽之鬼。幽銷報盡。生於世間。多為服類。和精之鬼。和銷報盡。生於世間。多為應類。明靈之鬼。明滅報盡。生於世間。多為休征。一切諸類。依人之鬼。人亡報盡。生於世間。多於循類。阿難。是等皆以業火乾枯。酬其宿債。傍為畜生。此等亦皆。自虛妄業之所招引。若悟菩提。則此妄緣。本無所有。如汝所言寶蓮香等。及琉璃王。善星比丘。如是惡業。本自發明。非從天降。亦非地出。亦非人與。自妄所招。還自來受。菩提心中。皆為浮妄虛想凝結。
</p>
<p>&emsp;&emsp;
複次。阿難。從是畜生。酬償先債。若彼酬者。分越所酬。此等眾生。還複為人。返征其剩。如彼有力。兼有福德。則於人中。不舍人身。酬還彼力。若無福者。還為畜生。償彼餘直。阿難。當知若用錢物。或役其力。償足自停。如於中間殺彼身命。或食其肉。如是乃至經微塵劫。相食相誅。猶如轉輪。互為高下。無有休息。除奢摩他。及佛出世。不可停寢。汝今應知。彼梟倫者。酬足複形。生人道中。參合頑類。彼咎征者。酬足複形。生人道中。參合愚類。彼狐倫者。酬足複形。生人道中。參於庸類。彼毒倫者。酬足複形。生人道中。參合很類。彼蛔倫者。酬足複形。生人道中。參合微類。彼食倫者。酬足複形。生人道中。參合柔類。彼服倫者。酬足複形。生人道中。參合勞類。彼應倫者。酬足複形。生人道中。參於文類。彼休征者。酬足複形。生人道中。參合明類。彼諸循倫。酬足複形。生人道中。參於達類。阿難。是等皆以宿債畢酬。複形人道。皆無始來。業計顛倒。相生相殺。不遇如來。不聞正法。於塵勞中。法爾輪轉。此輩名為。可憐湣者。
</p>
<p>&emsp;&emsp;
阿難。複有從人。不依正覺。修三摩地。別修妄念。存想固形。遊於山林。人不及處。有十仙種。阿難。彼諸眾生。堅固服餌而不休息。食道圓成。名地行仙。堅固草木而不休息。藥道圓成。名飛行仙。堅固金石而不休息。化道圓成。名遊行仙。堅固動止而不休息。氣精圓成。名空行仙。堅固津液而不休息。潤德圓成。名天行仙。堅固精色而不休息。吸粹圓成。名通行仙。堅固咒禁而不休息。術法圓成。名道行仙。堅固思念而不休息。思憶圓成。名照行仙。堅固交遘而不休息。感應圓成。名精行仙。堅固變化而不休息。覺悟圓成。名絕行仙。阿難。是等皆於人中煉心。不循正覺。別得生理。壽千萬歲。休止深山。或大海島。絕於人境。斯亦輪回妄想流轉。不修三昧。報盡還來。散入諸趣。阿難。諸世間人。不求常住。未能舍諸妻妾恩愛。於邪淫中。心不流逸。澄瑩生明。命終之後。鄰於日月。如是一類。名四天王天。於己妻房。淫愛微薄。於淨居時。不得全味。命終之後。超日月明。居人間頂。如是一類。名忉利天。逢欲暫交。去無思憶。於人間世。動少靜多。命終之後。於虛空中。朗然安住。日月光明。上照不及。是諸人等。自有光明。如是一類。名須焰摩天。一切時靜。有應觸來。未能違戾。命終之後。上升精微。不接下界諸人天境。乃至劫壞。三災不及。如是一類。名兜率陀天。我無欲心。應汝行事。於橫陳時。味如嚼蠟。命終之後。生越化地。如是一類。名樂變化天。無世間心。同世行事。於行事交。了然超越。命終之後。遍能出超化無化境。如是一類。名他化自在天。阿難。如是六天。形雖出動。心跡尚交。自此已還。名為欲界。
</p> 