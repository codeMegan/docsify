
<p>&emsp;&emsp;
836.問曰：六氣主客，何以別之？師曰：厥陰生少陰，少陰生少陽，少陽生太陰，太陰生陽明，陽明生太陽，太陽復生厥陰，周而復始，久久不變，年復一年，此名主氣。厥陰生少陰，少陰生太陰，太陰生少陽，少陽生陽明，陽明生太陽，復生厥陰，周而復始，此名客氣。
</p>
<p>&emsp;&emsp;
837.問曰：其始終奈何？師曰：初氣始於大寒，二氣始於春分，三氣始於小滿，四氣始於大暑，五氣始於秋風，終氣始於小雪，仍終於大寒，主客相同，其差各異三十度也。
</p>
<p>&emsp;&emsp;
838.問曰：司天在泉奈何？師曰：此客氣也。假如子午之年，少陰司天，陽明則為在泉，太陽為初之氣，厥陰為二氣，司天為三氣，太陰為四氣，少陽為五氣，在泉為終氣。卯酉之年，陽明司天，少陰在泉，則初氣太陰，二氣少陽，三氣陽明，四氣太陽，五氣厥陰，終氣少陰。戌辰之年，太陽司天，太陰在泉。丑未之年，太陰司天，太陽在泉。寅申之年，少陽司天，厥陰在泉。己亥之年，厥陰司天，少陽在泉。其餘各氣，以例推之。
</p>
<p>&emsp;&emsp;
839.問曰：其為病也何如？師曰：亦有主客之分也。假如厥陰司天，主勝，則胸脅痛，舌難以言；客勝，則耳鳴，掉眩，甚則咳逆。少陰司天，主勝，則心熱，煩躁，脅痛支滿；客勝，則鼽嚏，頸項強，肩背瞀熱，頭痛，少氣，發熱，耳聾，目瞑，甚則胕腫，血溢，瘡，喑，喘咳。太陰司天，主勝，則胸腹滿，食已而瞀；客勝，則首、面、胕腫，呼吸氣喘。少陽司天，主勝，則胸滿，咳逆，仰息，甚則有血，手熱；客勝，則丹疹外發，乃為丹熛，瘡瘍，嘔逆，喉痹，頭痛，嗌腫，耳聾，血溢，內為瘛瘲。陽明司天，主勝，則清復內餘，咳，衄，嗌塞，心膈中熱，咳而不止白血出者死，金居少陽之位，客不勝主也。太陽司天，主勝，則喉嗌中鳴；客勝，則胸中不利，出清涕，感寒則咳也。
</p>
<p>&emsp;&emsp;
840.厥陰在泉，主勝，則筋骨徭並，腰腹時痛；客勝，則關節不利，內為痙強，外為不便。少陰在泉，主勝，則厥氣上行，心痛發熱，膈中眾痹皆作，發於胠脅，魄汗不藏，四逆而起；客勝，則腰痛，尻、股、膝、髀、腨、胻、足病，瞀熱以酸，胕腫不能久立，溲便變。太陰在泉，主勝，則寒氣逆滿，食飲不下，甚則為疝；客勝，則足痿下腫，溲便不時，濕客下焦，發而濡泄，及為陰腫，隱曲之疾。少陽在泉，主勝，則熱反上行，而客於心，心痛發熱，格中而嘔；客勝，則腰腹痛，而反惡寒，甚則下白溺白。陽明在泉，主勝，則腰重，腹痛，少腹生寒，下為鶩溏，寒厥於腸，上衝胸中，甚則喘滿，不能久立；客勝，則清氣動下，少腹堅滿，而數便泄。太陽在泉，以水居水位，無所勝也。
</p>
<p>&emsp;&emsp;
841.問曰：其勝復何如？師曰：有勝必有復也。厥陰之勝，則病耳鳴，頭眩，憒憒欲吐，胃膈如寒，胠脅氣並，化而為熱，小便赤黃，胃脘當心而痛，上及兩脅，腸鳴，飧泄，少腹痛，注下赤白，甚則嘔吐，膈不通；其復也，則少腹堅滿，裏急暴痛，厥心痛，汗發，嘔吐，飲食不入，入而復出，筋骨掉眩，清厥，甚則入脾，食痹而吐。
</p>
<p>&emsp;&emsp;
842.少陰之勝，則病心下熱，善饑，臍下反動，氣遊三焦，嘔吐，躁煩，腹滿而痛，溏泄赤沃；其復也，則燠熱內作，煩躁，鼽嚏，少腹絞痛，嗌燥，氣動於左上行於右，咳則皮膚痛，暴喑，心痛，鬱冒不知人，灑淅惡寒振慄，譫妄，寒已而熱，渴而欲飲，少氣，骨痿，膈腸不便，外為浮腫，噦噫，痱疹，瘡瘍，癰疽，痤痔，甚則入肺，咳而鼻淵。
</p>
<p>&emsp;&emsp;
843.太陰之勝，則火氣內鬱，瘡瘍於中，流散於外，病在胠脅，甚則心痛熱格，頭痛，喉痹，項強，又或濕氣內鬱，寒迫下焦，少腹滿，腰椎痛強，注泄，足下濕，頭重，跗腫，足脛腫，飲發於中，跗腫於上；其復也，則體重，中滿，食飲不化，陰氣上厥，胸中不便，飲發於中，咳喘有聲，頭項痛重，掉瘛尤甚，嘔而密默，唾吐清夜，甚則入腎，竊泄無度。
</p>
<p>&emsp;&emsp;
844.少陽之勝，則病熱客於胃，心煩而痛，目赤，嘔酸，善饑，耳痛，溺赤，善驚，譫妄，暴熱消爍，少腹痛，下沃赤白；其復也，枯燥，煩熱，驚瘛，咳，衄，心熱，煩躁，便數，憎風，厥氣上行，面如浮埃，目乃瞤瘛，火氣內發，上為口糜，嘔逆，血溢，血泄，發而為瘧，惡寒鼓慄，寒極反熱，嗌絡焦槁，渴飲水漿，色變黃赤，少氣肺痿，化而為水，傳為跗腫，甚則入肺，咳而血泄。
</p>
<p>&emsp;&emsp;
845.陽明之勝，則清發於中，左胠脅痛，溏泄，內為嗌塞，外發頹疝，胸中不便，嗌而咳；其復也，則病生胠脅，氣歸於左，善太息，甚則心痛痞滿，腹脹而泄，嘔苦，咳噦，煩心，病在膈中，甚則入肝，驚駭筋攣。
</p>
<p>&emsp;&emsp;
846.太陽之勝，則病痔瘧，發寒，厥入胃，則內生心痛，陰中乃瘍，隱曲不利，亙引陰股，筋肉拘苛，血脈凝泣，絡滿血變，或為血泄，皮膚痞腫，腹滿時減，熱反上行，頭項囟頂腦戶中痛，目如脫，寒入下焦，則傳為濡泄；其復也，則心胃生寒，胸膈不利，心痛痞滿，頭痛，善悲，時發眩僕，食減，腰椎反痛，屈伸不便，少腹控睾丸=引腰脊上衝心，唾出清水，及為噦噫，甚則入心，善忘，善悲，寒復內餘，則腰尻痛，屈伸不利，股脛足膝中痛。此六氣之病，須謹識此，而弗失也。
</p>
<p>&emsp;&emsp;
847.師曰：子知六氣，不知五運，未盡其道，今為子言。假如太陽司天，而運當甲己，夫甲己土運也，太陽寒水也，土能尅水，太陽不能正其位也；又如厥陰司天，而逢乙庚金運；少陰少陽司天，而逢丙辛水運；太陰司天，而逢丁壬木運，陽明司天，而逢戊癸火運。其例同也。
</p>
<p>&emsp;&emsp;
848.問曰：其治法奈何？師曰：風寒暑濕燥熱各隨其氣，有假者反之，甚者縱之，微者逆之，採取方法，慎勿亂也。
</p>