742.問曰：上工治未病，何也？師曰：夫治未病者，見肝之病，知肝傳脾，當先實脾。四季脾王不受邪，即勿補之。中工不曉相傳，見肝之病，不解實脾，惟治肝也。夫肝之病，補用酸，助用焦枯，益用甘味之藥調之。酸入肝，焦苦入心，甘入脾。脾能傷腎，腎氣被傷，腎氣微弱則水不行，水不行則心火氣盛，心火氣盛則傷肺，肺被傷則金氣不行，金氣不行則肝氣盛，肝必自愈，此治肝補脾之要妙也。肝虛則用此法，實則不可用之。經曰：“勿虛虛，勿實實，補不足，損有餘。”是其義也。餘髒准此。
743.夫人稟五常，因風氣而生長。風氣雖能生萬物，亦能害萬物，如水能浮舟，亦能覆舟。若五臟元真通暢，人即安和。客氣邪風，中人多死，千般疢難，不越三條：一者，經絡受邪，入於藏府，為內所因也；二者，四肢九竅，血脈相傳，壅塞不通，為外皮膚所中也；三者，房室、金刃、蟲獸所傷。以此詳之，病由多盡。若人能養慎，不令邪風乾忤逆經絡，適中經絡，未流傳藏府，即醫治之；四肢纔覺重滯，即導引、吐納，鍼灸、膏摩，勿令九竅閉塞；更能無犯王法，禽獸災傷，房室勿令竭乏，服食節其冷熱苦酸辛甘，不遣形體有衰，病則無由入其腠理。腠者，是三焦通會元真之處，為血氣所注；理者，是皮膚藏府之文理也。
744.問曰：病人有氣色見於面部，願聞其說。師曰：鼻頭色青，腹中痛，苦冷者死；鼻頭色微黑者，有水氣；色黃者，胸上有寒；色白者，亡血也。設微赤非時者，死。其目正圓者痙，不治。又色青為痛，色黑為勞，色赤為風，色黃者便難，色鮮明者有留飲。
745.師曰：語聲寂寂然喜驚呼者，骨節間病；語聲暗暗不徹者，心膈間病；語聲啾啾然細而長者，頭中病。
746.師曰：息搖肩者，心中堅；息引胸中上氣者，咳；息張口氣短者，肺痿唾沫。
747.師曰：吸而微數者，其病在中焦，實也，下之則愈；虛者不治。在上焦者，其吸促；在下焦者，其息遠。此皆難治。呼吸動搖振振者，不可治也。
748.師曰：寸口脈動者，因其王時而動。假令肝王色青，四時皆隨其色，肝色青而反色白，非其時，色脈皆當病。
749.問曰：有未止而至，有至而不至，有至而不去，有至而太過，何謂也？師曰：冬至之後，甲子夜半，少陽起，少陽之時，陽始生，天得溫和。以未得甲子，天因溫和，此未止而至也；以得甲子，而天猶未溫和，為至而不至也；以得甲子，而天大寒不解，此為至而不去也；以得甲子，而天溫如盛夏五六月時，此為至而太過也。
750.問曰：經云“厥陽獨行”何謂也？師曰：此為有陽無陰，故稱厥陽。
751.問曰：寸脈沉大而滑，沉則為實，滑則為氣，實氣相摶，氣血入藏即死，入府即愈，此為卒厥，何謂也？師曰：脣口青，身冷，為入藏，即死；如身和汗自出，為入府，即愈。
752.問曰：脈脫，入藏即死，入府即愈，何謂也？師曰：非為一病，百病皆然。譬如浸淫瘡，從口起流向四肢者，可治；從四肢流來入口者，不可治。病在外者，可治，入裏者即死。
753.問曰：陽病十八，何謂也？師曰：頭痛，項、腰、脊、臂、腳掣痛。陰病十八，何謂也？師曰：咳，上氣，喘，噦，咽痛，腸鳴，脹滿，心痛，拘急。五藏病各有十八，合為九十病；六府病各有十八，合為一百八病。五勞、七傷、六極、婦人三十六病，不在其中。清邪居上，濁邪居下；大邪中表，小邪中裏。穀飪之邪，從口入者，宿食也。
754.問曰：病有急當救裏、救表者，何謂也？師曰：病，醫下之，續得下利清穀不止，身體疼痛者，急當救裏；後身疼痛，清便自調者，急當救表也。
755.夫病痼疾，加以卒病，當先治其卒病，後乃治其痼疾也。
756.師曰：五藏病各有所得者，愈；五藏病各有所惡，各隨其所不喜，為病。如病者素不喜食，而反暴思之，必發熱也。
757.夫病在諸藏，欲攻，當隨其所得而攻之。如渴者，與豬苓湯。餘仿此。
758.夫病者手足寒，上氣腳縮，此六府之氣絕於外也。下利不禁，手足不仁者，此五臟之氣絕於內。內外氣絕者，死，不治。
759.師曰：熱在上焦者，因咳為肺痿；熱在中焦者，為腹堅；熱在下焦者，則尿血，或為淋閟不通。大腸有寒者，多鶩溏；有熱者，便腸垢。小腸有寒者，其人下重便膿血；有熱者，必痔。
760.問曰：三焦竭，何謂也？師曰：上焦受中焦之氣，中焦未知，不能消穀，故上焦竭者，必善噫；下焦承中焦之氣，中焦未和，穀氣不行，故下焦竭者，必遺溺失便。
761.問曰：病有積，有聚，有穀氣，何謂也？師曰：積者，藏病也，終不移處；聚者，府病也，發作有時，轉展移痛；穀氣者，脅下痛，按之則愈，愈而復發，為穀氣。諸積之脈，沉細附骨。在寸口，積在胸中；微出寸口，積在喉中；在關者，積在臍旁；上關上，積在心下；微下關，積在少腹；尺中，積在氣衝。脈出左，積在左；脈出右，積在右；脈左右俱出，積在中央。各以其部處之。