662.四時八節二十四氣七十二候決病法：
663.立春正月節鬥指艮，雨水正月中鬥指寅。驚蟄二月節鬥指甲，春分二月中鬥指卯。
664.清明三月節鬥指乙，穀雨三月中鬥指辰。立夏四月節鬥指巽，小滿四月中鬥指巳。
665.芒種五月節鬥指丙，夏至五月中鬥指午。小暑六月節鬥指丁，大暑六月中鬥指未。
666.立秋七月節鬥指坤，處暑七月中鬥指申。白露八月節鬥指庚，秋分八月中鬥指酉。
667.寒露九月節鬥指辛，霜降九月中鬥指戌。立冬十月節鬥指乾，小雪十月中鬥指亥。
668.大雪十一月節鬥指壬，冬至十一月中鬥指子。小寒十二月節鬥指癸，大寒十二月中鬥指丑。
669.二十四氣，節有十二，中氣有十二。五日為一候，氣亦同，合有七十二候。決病生死，此須洞解之也。
670.《陰陽大論》云：春氣溫暖，夏氣暑熱，秋氣清涼，冬氣冰冽，此則四時正氣之序也。冬時嚴寒，萬類深藏，君子固密，故不傷於寒。觸冒之者，則名傷寒耳。其傷於四時之氣，皆能為病。以傷寒為病者，以其最盛殺厲之氣也，中而即病者，名曰傷寒。不即病者，寒毒藏於肌膚，至春變為溫病，至夏變為暑病。暑病者，熱極重於溫也。是以辛苦之人，春夏多溫熱病者，皆由冬時觸寒所致，非時行之氣也。凡時行者，春時應暖而反大寒，夏時應熱而反大涼，秋時應涼而反大熱，冬時應寒而反大溫，此非其時而有其氣。是以一歲之中，長幼之病多相似者，此則時行之氣也。
671.夫欲候知四時正氣為病及時行疫氣之法，皆當按鬥曆占之。九月霜降節後，宜漸寒，向冬大寒，至正月雨水節後宜解也。所以謂之雨水者，以冰雪解而謂之雨水故也。至驚蟄二月節後，氣漸和暖，向夏大熱，至秋便涼。從霜降以後，至春分以前，凡有觸冒霜露，體中寒即病者，謂之傷寒也。九月十月，寒氣尚微，為病則輕；十一月十二月，寒冽已嚴，為病則重；正月二月，寒漸將解，為病亦輕。此以冬時不調，適有傷寒之人即為病也。其冬有非節之暖者，名為冬溫。冬溫之毒，與傷寒大異。冬溫復又先後，更相重遝，亦有輕重，為治不同，證如後章。從立春節後，其中無暴大寒，又不冰雪，而有人壯熱為病者，此屬春時陽氣，發於冬時伏寒，變為溫病。從春分以後，至秋分節前，天有暴大寒，皆為時行寒疫也。三月四月，或有暴寒，其時陽氣尚弱，為寒所折，病熱猶輕；五月六月，陽氣已盛，為寒所折，病熱則重；七月八月，陽氣已衰，為寒所折，病熱亦輕。其病與溫相似但治有殊耳。
672.十五日得一氣，於四時之中，一時有六氣，四六名為二十四氣。然氣候亦有應至而不至，或有未應至而至者，或有至而太過者，皆成病氣也。但天地動靜，陰陽鼓擊者，各正一氣耳。是以彼春之暖，為夏之暑；彼秋之忿，為冬之怒。是故冬至之後，一陽爻升，一陰爻降也。夏至之後，一陽氣下，一陰氣上也。斯則冬夏二至，陰陽合也；春秋二分，陰陽離也。陰陽交易，人變病焉。此君子春夏養陽，秋冬養陰，順天地之剛柔也。小人觸冒，必嬰暴疹。須知毒烈之氣，留在何經，必發何病，詳而取之。
673.是以春傷於風，夏必飧泄；夏傷於暑，秋必病瘧；秋傷於濕，冬必咳嗽；冬傷於寒，春必病溫。此必然之道，可不審明之。傷寒之病，逐日淺深，以施方治。今世人傷寒，或始不早治，或治不對病，或日數久淹，困乃告醫。醫人又不依次第而治之，則不中病。皆宜臨時消息制方，無不效也。
674.又土地溫涼，高下不同；物性剛柔，飧居亦易。是故黃帝與四方之問，岐伯舉四治之能，以訓後賢，開其未悟。臨病之工，亦須兩審也。
675.凡傷於寒，傳經則為病熱，熱雖甚，不死；若兩感於寒而病者，多死。
676.尺寸俱浮者，太陽受病也，當一二日發。以其脈上連風府，故頭項痛，腰脊強。
677.尺寸俱長者，陽明受病也，當二三日發。以其脈夾鼻絡於目，故身熱、汗出、目痛、鼻干、不得臥。
678.尺寸俱弦者，少陽受病也，當三四日發。以其脈循脅絡於耳，故胸脅痛而耳聾。
679.此三經受病，未入於府者，皆可汗而已。
680.尺寸俱沉濡者，太陰受病也，當四五日發。以其脈布胃中絡於嗌，故腹滿而嗌干。
681.尺寸俱沉細者，少陰受病也，當五六日發。以其脈貫腎絡於肺，系舌本，故口燥舌干而渴。
682.尺寸俱弦微者，厥陰受病也，當六七日發。以其脈循陰器絡於肝，故煩滿而囊縮。
683.此三經受病，已入於府者，皆可下而已。
684.傷寒傳經在太陽，脈浮而急數，發熱、無汗、煩躁，宜麻黃湯。
685.傳陽明，脈大而數，發熱、汗出、口渴、舌燥，宜白虎湯。不差，與承氣湯。
686.傳少陽，脈弦而急，口苦咽干，頭暈目眩，往來寒熱，熱多寒少，宜小柴胡湯。不差，與大柴胡湯。
687.傳太陰，脈濡而大，發熱，下利，口渴，腹中急痛，宜茯苓白術厚樸石膏黃芩甘草湯。
688.傳少陰，脈沉細而數，手足時厥時熱，咽中痛，小便難，宜附子細辛黃連黃芩湯。
689.傳厥陰，脈沉弦而急，發熱時疏，心煩嘔逆，宜桂枝當歸湯。吐蛔者，宜烏梅丸。
690.以上皆傳經脈證並治之正法也。若入於府及藏，為傳經變病，治列後條。
691.若兩感於寒者，一日太陽受之，即與少陰俱病，則頭痛口干煩滿而渴，脈時浮時沉，時數時細，大青龍湯加附子主之。
692.二日陽明受之，即與太陰俱病，則腹滿，身熱，不欲食，譫語，脈時高時卑，時強時弱，宜大黃石膏茯苓白術枳實甘草湯。
693.三日少陽受之，即與厥陰俱病，則耳聾，囊縮而厥，水漿不入，脈乍弦乍急、乍細乍散，宜當歸附子湯。
694.以上皆傳經變病，多不可治，不知人者，六日死。若三陰三陽，五藏六府皆受病，則榮衛不行、藏府不通而死矣。斯兩感於寒不免於死者，其在斯乎！其在斯乎！
695.若不加異氣者，至七日太陽病衰，頭痛少愈也；八日陽明病衰，身熱少歇也；九日少陽病衰，耳聾微聞也；十日太陰病衰，腹減如故，則思飲食；十一日，少陰病衰，渴止，舌干已而嚏；十二日，厥陰病衰，囊縱，少腹微細，大氣皆去，病人精神爽也。若過十三日以上，不間尺寸陷者，大危。
696.若兩感異氣，變為他病者，當依壞病證治而治之。若脈陰陽俱盛，兩感於寒者，變為溫瘧。陽脈浮滑，陰脈濡弱，更傷於風者，變為風溫。陽脈洪數，陰脈實大，更遇溫熱者，變為溫毒。溫毒，病之最重者也。陽脈濡弱，陰脈弦緊，更遇溫氣者，變為溫疫。以此冬傷於寒，發為溫病，脈之變證，方治如說。
697.凡人有疾，不時即治，隱忍冀差，以成痼疾，小兒、女子，益以滋甚。時氣不和，便當早言，尋其邪由，及在腠理，以時治之，罕有不愈者。患人忍之，數日乃說，邪氣入藏，則難為治。
698.凡作湯藥，不可避晨夕，覺病須臾，即宜便治，不等早晚，則易愈矣；如或差遲，病即傳變，雖欲除治，必難為力。服藥不如方法，縱意違師，不須治之。
699.凡傷寒之病，多從風寒得之，始表中風寒，入裏則不消矣，未有溫覆而當不消散者。不在證治，擬欲攻之，猶當先解表，乃可下之。若表未解，而內不消，非大滿，猶有寒熱，則不可下；若表已解，而內不消，大滿，大實，腹堅，中有燥屎，自可下之。
700.雖四五日，數下之，不能為禍也。若不宜下。而便攻之，則內虛熱入，協熱遂利，煩躁諸變，不可勝數，輕者為篤，重者必死矣。
701.夫陽盛陰虛，汗之則死，下之則愈；陽虛陰盛，汗之則愈，下之則死。如是，則神丹安可以誤發，甘遂何可以妄攻？虛盛之治，相背千里，吉凶之機，應若影響，豈容易哉！況桂枝下咽，陽盛即斃；承氣入胃，陰盛以亡。死生之要，在乎須臾，視身之盡，不暇計日。此陰陽虛實之交錯，其候至微，發汗、吐、下之相反，其禍至速。而醫術淺狹，懵然不知病源，為治乃誤，使病者殞歿，自謂其分，至今冤魂塞於冥路，死屍盈於曠野，仁者鑒此，豈不痛歟！
702.凡兩感病俱作，治有先後，發表攻裏，本自不同，而執迷用意者，乃云神丹、甘遂合而飲之，且解其表，又除其裏，言巧似是，其理實違。夫知者之舉錯也，常審以慎；愚者之動作也，必果而速。安危之辨，豈可詭哉？世上之士，但務彼翕習之榮，而莫見此傾微之敗，惟明者居然，能護其本，近取諸身，夫何遠焉？
703.凡發汗，溫暖湯藥，其方雖言日三服，若病劇不解，當促其間，可半日中盡三服。若與病相阻，即便有所覺，病重者，一日一夜，當晬時觀之。如服一劑，病證猶在，故當復作本湯服之。至有不能汗出，服三劑乃解；若汗不出者，死病也。
704.凡得時氣病，至五六日，而渴欲飲水，飲不能多，不當與也。何者？以腹中熱尚少，不能消之，便更與人，作病也。至七八日，大渴欲飲水者，猶當依證而與之，與之時常令不足，勿極意也，言能飲一鬥，與五升。若飲而腹滿，小便不利，若喘若噦，不可與之也。忽然大汗出，是為自愈也。
705.凡得病，反能飲水，此為欲愈之病。其不曉病者，但聞病欲飲水者自愈。小渴者，乃強與飲之，因成其禍，不可復救也。
706.凡得病厥，脈動數，服湯更遲，脈浮大減小，初躁後靜，此皆愈證也。
707.凡治溫病，可刺五十九穴。又身之穴，三百六十有五，其三十穴灸之有害，七十九穴刺之為災，並中髓也。
708.脈四損，三日死。平人一息，病人脈一至，名曰四損。
709.脈五損，一日死。平人二息，病人脈一至，名曰五損。
710.脈六損，一時死。平人三息，病人脈一至，名曰六損。
711.四損經氣絕，五損府氣絕，六損藏氣絕。真氣不行於經，曰經氣絕；不行於府，曰府氣絕；不行於藏，曰藏氣絕。經氣絕則四肢不舉，府氣絕則不省人事，藏氣絕則一身盡冷。
712.脈盛身寒，得之傷寒；脈虛身熱，得之傷暑。脈陰陽俱盛，大汗出，下之不解者死；脈陰陽俱虛，熱不止者死。脈至乍數乍疏者死；脈至如轉索，按之不易，其日死；譫言妄語，身微熱，脈浮大，手足溫者生；逆冷，脈沉細者，不過一日死矣。此以前是傷寒熱病證候也。
713.脈濡而弱，若反在關，濡反在巔。微反在上，濇反在下。微則陽氣不足，濇則無血。陽氣反微，中風汗出，而反躁煩；濇則無血，厥而且寒，陽厥發汗，躁不得眠。陽微則不可下，下之則心下痞鞭。
714.動氣在右，不可發汗，發汗則衄而渴，心苦滿，飲水即吐。
715.動氣在左，不可發汗，發汗則頭眩，汗不止則筋惕肉瞤。
716.動氣在上，不可發汗，發汗則氣上衝，止於心下。
717.動氣在下，不可發汗，發汗則無汗可發，心中大煩，骨節疼痛，目眩惡寒，食則吐穀，氣不得前。
718.咽中閉塞，不可發汗，發汗則吐血，氣微欲絕，手足厥冷，欲得蜷臥，不能自溫。
719.諸脈得數動微弱者，不可發汗，發汗則大便難，腹中干，胃燥而煩，其形相象，根本異源。
720.脈微而弱，弱反在關，濡反在巔。弦反在上，微反在下。弦為陽運，微為陰寒。上實下虛，意欲得溫。微弦為虛，不可發汗，發汗則寒慄，不能自還。
721.咳而發汗，其咳必劇，數吐涎沫，咽中必干，小便不利，腹中饑煩，晬時而發，其形似瘧，有寒無熱，虛而寒慄，蜷而苦滿，腹中復堅，命將難全。
722.厥逆脈緊，不可發汗，發汗則聲亂，咽嘶，舌萎，聲不得前。
723.諸逆發汗，病微者難差，劇者必死。
724.凡發汗，欲令遍身漐漐微似汗，不可令如水流漓。若病不解，當重發汗。若汗多者，不得重發汗，亡陽故也。
725.凡服湯發汗，中病便止，不必盡劑。
726.諸四逆厥者，不可吐之；虛家亦然。
727.凡病胸上諸實，胸中鬱鬱而痛，不能食，欲使人按之，而反有涎唾，下利十餘行，其脈反濇，寸口脈微滑，此可吐之，吐之利則止。
728.宿食在上脘者，當吐之。
729.動氣在右，不可下之，下之則津液內竭，咽燥鼻干，頭眩心悸也。
730.動氣在左，不可下之，下之則腹內拘急，食飲不下，動氣更劇，雖有身熱，臥則欲蜷。
731.動氣在上，不可下之，下之則掌中熱煩，身上浮冷，熱汗自泄，欲得水自灌。
732.動氣在下，不可下之，下之則上輕下重，水漿不得下，臥則欲蜷，身急痛，下利日數十行。
733.諸外實者，不可下之，下之則發微熱，若亡脈厥者，當齊握熱。諸虛者，不可下之，下之則大渴，求水者易愈，惡水者劇。
734.脈濡而弱，弱反在關，濡反在巔。弦反在上，微反在下。弦為陽運，微為陰寒。上實下 虛，意欲得溫。微弦為虛，虛者不可下也。微弦為咳，咳則吐涎，下之則咳止而利因不休，利不休則胸中如蟲齧，粥入則出，小便不利，兩脅拘急，喘息為難，頸背相引，臂則不仁，極寒反汗出，身冷若冰，眼睛不慧，語言不休，而穀氣多入，此為除中，口雖欲言，舌不得前。
735.脈濡而弱，弱反在關，濡反在巔。浮反在上，數反在下。浮為陽虛，數為無血。浮為虛，數生熱。浮為虛，自汗出而惡寒，振而寒慄，微弱在關，胸下為急，喘汗而不得呼吸；數為痛，呼吸之中痛在於脅，振寒相搏，形如瘧狀，醫反下之，故令脈數發熱，狂走見鬼，心下為痞，小便淋漓，少腹甚鞭，小便尿血也。
736.脈濡而緊，濡則衛氣微，緊則榮中寒。陽微衛中風，發熱而惡寒；榮緊衛氣冷，微嘔心內煩。醫謂有大熱，解肌而發汗，亡陽虛煩躁，心下苦痞堅，表裏俱虛竭，卒起而頭眩，客熱在皮膚，悵怏不得眠。不知胃氣冷，緊寒在關元，技巧無所施，汲水灌其身，客熱應時罷，慄慄而振寒，重被而覆之，汗出而冒巔，體惕而又振，小便為微難。寒氣因水發，清穀不容間，嘔變反腸出，顛倒不得安，手足為微逆，身冷而內煩，遲欲從後救，安可復追還。
737.脈浮而緊，浮則為風，緊則為寒。風則傷衛，寒則傷榮，榮衛俱病，骨節煩疼，當發其汗，而不可下也。
738.脈浮而大，心下反鞭，有熱。屬藏者，攻之，不令發汗；屬府者，不令溲數。溲數則大便鞭，汗多則熱甚。脈遲者，尚未可攻也。
739.傷寒，脈陰陽俱緊，惡寒發熱，則脈欲厥。厥者，脈初來大，漸漸小，更來漸大，是其候也。如此者惡寒，甚者，翕翕汗出，喉中痛，若熱多者，目赤脈多，睛不慧，醫復發之，咽中則傷；若復下之，則兩目閉，寒多便清穀，熱多便膿血；若熏之，則身發黃；若熨之，則咽燥。若小便利者，可救之；若小便難者，危殆也。
740.傷寒發熱，口中勃勃氣出，頭痛目黃，衄不可制，陰陽俱虛，貪水者必嘔，惡水者厥。若下之，則咽中生瘡，假令手足溫者，必下重便膿血。頭痛目黃者，下之則目閉。貪水者，下之則脈厥，其聲嚶嚶，咽喉塞；汗之則戰慄。惡水者，下之則裏冷，不嗜食，大便完穀出，汗之則口中傷，舌上白胎，煩躁，脈反數，不大便六七日，後必便血，小便不利也。
741.凡服下湯，得利便止，不必盡劑。此以前是汗吐下三法之大要也，若能於此例之外，更神而明之，斯道其庶幾乎！