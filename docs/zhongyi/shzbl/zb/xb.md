<p>&emsp;&emsp;
502.問曰：血痹之病，從何得之？師曰：夫尊榮之人，骨弱肌膚盛，重因疲勞汗出，臥不時動搖，加被微風，遂得之。但以脈寸口微濇，關上小緊，宜鍼引陽氣，令脈和、緊去則愈。
</p>
<p>&emsp;&emsp;
503.血痹，陰陽俱微，或寸口關上微，尺中小緊，外證身體不仁，如風痹狀，黃芪桂枝五物湯主之。
</p>
<p>&emsp;&emsp;
504.男子平人，脈大為勞，極虛亦為勞。
</p>
<p>&emsp;&emsp;
505.男子面色薄者，主渴及亡血。卒喘悸，脈浮者，裏虛也。
</p>
<p>&emsp;&emsp;
506.男子脈虛沉弦，無寒熱，短氣裏急，小便不利，面色白，時目瞑兼衄，少腹滿，此為勞使之然。
</p>
<p>&emsp;&emsp;
507.勞之為病，其脈浮大，手足煩，春夏劇，秋冬差，陰寒精自出，痠削不能行。
</p>
<p>&emsp;&emsp;
508.男子脈浮弱濇，為無子，精氣清冷。
</p>
<p>&emsp;&emsp;
509.失精家，少陰脈弦急，陰頭寒，目眩，發落。脈極虛芤遲者，為清穀、亡血、失精；脈得諸芤動微緊者，男子則失精，女子則夢交。桂枝龍骨牡蠣湯主之。天雄散亦主之。
</p>
<p>&emsp;&emsp;
510.男子平人，脈虛弱細微者，喜盜汗也。
</p>
<p>&emsp;&emsp;
511.人年五六十其脈大者，病痹挾背行；若腸鳴，馬刀挾癭者，皆為勞得之也。其脈小沉遲者，病脫氣，疾行則喘渴；手足逆寒者，亦勞之為病也。
</p>
<p>&emsp;&emsp;
512.虛勞，裏急，悸，衄，腹中痛，夢失精，四肢痠疼，手足煩熱，咽干口燥者，小建中湯主之。
</p>
<p>&emsp;&emsp;
513.虛勞，裏急，諸不足者，黃芪建中湯主之。
</p>
<p>&emsp;&emsp;
514.虛勞，腰痛，少腹拘急，小便不利者，腎氣丸主之。
</p>
<p>&emsp;&emsp;
515.虛勞，虛煩不得眠，酸棗仁湯主之。
</p>
<p>&emsp;&emsp;
516.五勞，虛極羸瘦，腹滿不能飲食，食傷，憂傷，飲傷，房室傷，饑傷，勞傷，經絡榮衛氣傷，內有干血，肌膚甲錯，兩目黯然，緩中補虛，大黃蟅蟲丸主之。
</p>
<p>&emsp;&emsp;
517.女勞，膀胱急，少腹滿，身盡黃，額上黑，足下熱，其腹脹如水狀，大便溏而黑，腹滿者難治。消石礬石散主之。
</p>
