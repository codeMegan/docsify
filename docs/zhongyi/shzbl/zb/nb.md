497.師曰：瘧病，其脈弦數者，熱多寒少；其脈弦遲者，寒多熱少。脈弦而小緊者，可下之；弦遲者，可溫之；弦緊者，可汗之、鍼之、灸之；浮大者，可吐之；弦數者，風發也，當於少陽中求之。
498.問曰：瘧病，以月一日發者，當以十五日愈，甚者當月盡解。如其不差，當云何？師曰：此結為癥瘕，必有瘧母，急治之，宜鱉甲煎丸。
499.師曰：陰氣孤絕，陽氣獨發，則熱而少氣煩悗，手足熱而欲嘔，此名癉瘧，白虎加桂枝人參湯主之。
500.瘧病，其脈如平，身無寒，但熱，骨節疼煩，時作嘔，此名溫瘧，宜白虎加桂枝湯。
501.瘧病，多寒，或但寒不熱者，此名牡瘧，蜀漆散主之。柴胡桂薑湯亦主之。