<p>&emsp;&emsp;
624.師曰：婦人得平脈，陰脈小弱，其人嘔，不能食，無寒熱，此為妊娠，桂枝湯主之。於法六十日當有此證。設有醫治逆者，卻一月加吐下者，則絕之。
</p>
<p>&emsp;&emsp;
625.婦人素有癥病，經斷未及三月，而得漏不止，胎動在臍上者，此為癥痼害。妊娠六月動者，前三月經水利時，胎也。下血者，後斷三月衃也。所以血不止者，此癥不去故也，當下其癥，桂枝茯苓丸主之。
</p>
<p>&emsp;&emsp;
626.婦人懷孕六七月，脈弦，發熱，其胎愈脹，腹痛，惡寒，少腹如扇。所以然者，子藏開故也，當以附子湯溫之。
</p>
<p>&emsp;&emsp;
627.師曰：婦人有漏下者，有半產後續，下血都不絕者。假令妊娠，腹中痛者，此為胞阻，膠艾湯主之。
</p>
<p>&emsp;&emsp;
628.婦人懷妊，腹中絞痛，當歸芍藥散主之。
</p>
<p>&emsp;&emsp;
629.妊娠，嘔吐不止，干薑人參半夏丸主之。
</p>
<p>&emsp;&emsp;
630.妊娠，小便難，飲食如故，當歸貝母苦參丸主之。
</p>
<p>&emsp;&emsp;
631.妊娠，有水氣，小便不利，灑淅惡寒，起即頭眩，葵子茯苓散主之。
</p>
<p>&emsp;&emsp;
632.婦人妊娠，身無他病，宜常服當歸散，則臨產不難，產後亦免生他病。
</p>
<p>&emsp;&emsp;
633.妊娠，身有寒濕，或腹痛，或心煩，心痛，不能飲食，其胎躍躍動者，宜養之，白術散主之。
</p>
<p>&emsp;&emsp;
634.婦人懷身七月，腹滿不得小便，從腰以下如有水狀，此太陰當養不養，心氣實也，宜瀉勞宮、關元，小便利則愈。
</p>
<p>&emsp;&emsp;
635.問曰：新產婦人有三病，一者病痙，二者鬱冒，三者大便難，何謂也？師曰：新產血虛，多汗出，喜中風，故令病痙；亡血，復汗，寒多，故令鬱冒；亡津液，胃燥，故令大便難。
</p>
<p>&emsp;&emsp;
636.產婦鬱冒，其脈微弱，嘔不能食，大便反堅，但頭汗出。所以然者，血虛而厥，厥則必冒，冒家欲解，必大汗出，以血虛下厥，孤陽上出，故頭汗出。所以產婦喜汗出者，亡陰血虛，陽氣獨盛，故當汗出，陰陽乃復。大便堅，嘔不能食，小柴胡湯主之。
</p>
<p>&emsp;&emsp;
637.鬱冒病解，能食，七八日更發熱者，此為胃實，大承氣湯主之。
</p>
<p>&emsp;&emsp;
638.產後腹中絞痛，若虛寒不足者，當歸生薑羊肉湯主之。
</p>
<p>&emsp;&emsp;
639.產後腹痛，煩滿不得臥，不可下也，宜枳實芍藥散和之。
</p>
<p>&emsp;&emsp;
640.師曰：產後腹痛，法當以枳實芍藥散。假令不愈，必腹中有瘀血著臍下也，下瘀血湯主之。
</p>
<p>&emsp;&emsp;
641.產後七八日，無太陽證，少腹堅痛，此惡露不盡也。若不大便，煩躁發熱，脈微實者，宜和之；若日晡所煩躁，食則譫語，至夜即愈者，大承氣湯主之。
</p>
<p>&emsp;&emsp;
642.產後中風，數十日不解，頭痛，惡寒，發熱，心下滿，干嘔，續自微汗出，小柴胡湯主之。
</p>
<p>&emsp;&emsp;
643.產後中風，發熱，面赤，頭痛而喘，脈弦數者，竹葉湯主之。
</p>
<p>&emsp;&emsp;
644.產後煩亂，嘔逆，無外證者，此乳中虛也，竹皮大丸主之。
</p>
<p>&emsp;&emsp;
645.產後下利，脈虛極者，白頭翁加甘草阿膠湯主之。婦人咽中如有炙臠者，半夏厚樸茯苓生薑湯主之。
</p>
<p>&emsp;&emsp;
646.婦人藏燥，悲傷欲哭，數欠伸，象如神靈所作者，甘草小麥大棗湯主之。
</p>
<p>&emsp;&emsp;
647.婦人吐涎沫，醫反下之，心下即痞，當先治其涎沫，宜桔梗甘草茯苓澤瀉湯；治痞，宜瀉心湯。
</p>
<p>&emsp;&emsp;
648.婦人之病，因虛積，冷結，為諸經水斷絕，血結胞門。或繞臍疼痛，狀如寒疝；或痛在關元，肌若魚鱗；或陰中掣痛，少腹惡寒；或引腰脊，或下氣街，此皆帶下。萬病一言，察其寒熱虛實緊弦，行其鍼藥，各探其源。子當辨記，勿謂不然。
</p>
<p>&emsp;&emsp;
649.問曰：婦人年五十，所病下血，數十日不止，暮即發熱，少腹裏急，腹滿，手掌煩熱，脣口乾燥，何也？師曰：此病屬帶下，何以知之？曾經半產，瘀血在少腹不去，故脣口干燥也，溫經湯主之。
</p>
<p>&emsp;&emsp;
650.經水不利，少腹滿痛，或一月再經者，王瓜根散主之。陰腫者，亦主之。
</p>
<p>&emsp;&emsp;
651.婦人半產，若漏下者，旋覆花湯主之，黃芪當歸湯亦主之。
</p>
<p>&emsp;&emsp;
652.婦人陷經漏下，色黑如塊者，膠薑湯主之。
</p>
<p>&emsp;&emsp;
653.婦人少腹滿如敦狀，小便微難而不渴，或經後產後者，此為水與血俱結在血室也，大黃甘遂阿膠湯主之。
</p>
<p>&emsp;&emsp;
654.婦人時腹痛，經水時行時止，止而復行，抵擋湯主之。
</p>
<p>&emsp;&emsp;
655.婦人經水閉，藏堅癖，下白物不止，此中有干血也，礬石丸主之。
</p>
<p>&emsp;&emsp;
656.婦人六十二種風證，腹中氣血如刺痛者，紅藍花酒主之。
</p>
<p>&emsp;&emsp;
657.婦人腹中諸病，痛者，當歸芍藥散主之，小建中湯亦主之。
</p>
<p>&emsp;&emsp;
658.問曰：婦人病，飲食如故，煩熱不得臥，而反倚息者，何也？師曰：此名轉胞，不得溺也，以胞系了戾，故致此病，但利小便則愈，腎氣丸主之。
</p>
<p>&emsp;&emsp;
659.婦人陰寒，蛇床子散主之。
</p>
<p>&emsp;&emsp;
660.少陰脈滑而數者，陰中瘡也，蝕爛者，狼牙湯主之。
</p>
<p>&emsp;&emsp;
661.胃氣下泄，陰吹而喧，如矢氣者，此穀道實也，豬膏髪煎主之。
</p>