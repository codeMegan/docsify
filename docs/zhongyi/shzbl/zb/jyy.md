464.太陽病，發熱，無汗，而惡寒者，若脈沉遲，名剛痙。
465.太陽病，發熱，汗出，不惡寒，若脈浮數，名柔痙。
466.太陽病，發熱，脈沉而細者，名曰痙，為難治。
467.太陽病，發汗太多，因致痙。
468.風家，下之則痙，復發汗，必拘急。
469.瘡家，不可發汗，汗出則痙。
470.病者身熱足寒，頸項強急，惡寒，時頭熱，面赤目赤，獨頭動搖，卒口噤，背反張者，病痙也。若發其汗，寒濕相得，其表益虛，則惡寒甚，發其汗已，其脈如蛇，暴脈脹大者，為未解；其脈如故，及伏弦者，為未解。
471.夫痙，脈按之緊如弦，直上下行。
472.痙病，有灸瘡者，難治。
473.太陽病，其證備，身體強幾幾然，脈反沉遲，此為痙，栝樓桂枝湯主之。
474.太陽病，無汗，而小便反少，氣上衝胸，口噤不得語，欲作剛痙者，葛根湯主之。
475.痙病，手足厥冷，發熱間作，脣青目陷，脈沉弦者，風邪入厥陰也，桂枝加附子當歸細辛人參甘草湯主之。
476.痙病，本屬太陽，若發熱，汗出，脈弦而實者，轉屬陽明也，宜承氣輩與之。
477.痙病，胸滿，口噤，臥不著席，腳攣急，必介齒，宜大承氣湯。
478.傷寒，陰陽易之為病，其人身體重，少氣，少腹裏急，或引陰中拘急，熱上衝胸，頭重不欲舉，眼中生花，膝脛拘急者，燒裩散主之。
479.大病差後，勞復者，枳實梔子豉湯主之。若有宿食者，加大黃如雞子大五六枚。
480.傷寒差已後，更發熱者，小柴胡湯主之。脈浮者，以汗解之；脈沉實者，以下解之。
481.大病差後，從腰以下有水氣者，牡蠣澤瀉散主之。
482.大病差後，喜唾，久不了了，胸上有寒也，當以丸藥溫之，宜理中丸。
483.傷寒解後，虛羸少氣，氣逆欲吐者，竹葉石膏湯主之。
484.大病已解，而日暮微煩者，以病新差，人強與穀，脾胃之氣尚弱，不能消穀，故令微煩，損穀則愈。