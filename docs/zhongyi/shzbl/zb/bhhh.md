485.百合病者，百脈一宗，悉致其病也。意欲食，復不能食，常默默，欲臥不能臥，欲行不能行，飲食或有美時，或有不欲聞食臭時，如寒無寒，如熱無熱，口苦，小便赤，諸藥不能治，得藥則劇吐利，如有神靈者，身形如和，其脈微數。每溺時頭痛者，六日乃愈；若溺時頭不痛，淅淅然者，四十日愈；若溺時快然，但頭眩者，二十日愈。其證或未病而預見，或病五六日始見，或病至二十日或一月後見者，各隨其證，依法治之。
486.百合病，見於發汗之後者，百合知母湯主之。
487.百合病，見於下之後，百合滑石代赭湯主之。
488.百合病，見於吐之後者，百合雞子黃湯主之。
489.百合病，不經發汗、吐下，病形如初者，百合地黃湯主之。
490.百合病，一月不解，變成渴者，百合洗方主之。不差，栝樓牡蠣散主之。
491.百合病，變發熱者，百合滑石散主之。
492.百合病，見於陰者，以陽法救之；見於陽者，以陰法救之。見陽攻陰，復發其汗，此為逆；見陰攻陽，乃復下之，此亦為逆。
493.狐惑之為病，狀如傷寒，默默欲眠，目不得閉，臥起不安。蝕於喉為惑，蝕於陰為狐。不欲飲食，惡聞食臭，其面目乍赤、乍黑、乍白。蝕於上部則聲嗄，甘草瀉心湯主之；蝕於下部則咽干，苦參湯洗之；蝕於肛者，雄黃熏之。
494.病者，脈數，無熱，微煩，默默但欲臥，汗出。初得之三四日，目赤如鳩眼；七八日，目四眥黑。若能食者，膿已成也，赤豆當歸散主之。
495.陽毒之為病，面赤斑斑如錦紋，咽喉痛，唾膿血。五日可治，七日不可治，升麻鱉甲湯主之。
496.陰毒之為病，面目青，身痛如被杖，咽喉痛。五日可治，七日不可治。升麻鱉甲湯去雄黃蜀椒主之。