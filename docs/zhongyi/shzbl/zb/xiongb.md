<p>&emsp;&emsp;
612.師曰：夫脈當取太過不及，陽微陰弦，即胸痹而痛。所以然者，責其極虛也。今陽虛，知在上焦，胸痹而痛者，以其陰弦故也。
</p>
<p>&emsp;&emsp;
613.平人無寒熱，胸痹，短氣不足以息者，實也。
</p>
<p>&emsp;&emsp;
614.胸痹，喘息、咳唾、胸背痛，寸脈沉遲，關上小緊數者，栝樓薤白白酒湯主之。
</p>
<p>&emsp;&emsp;
615.胸痹，不得臥，心痛徹背者，栝樓薤白半夏湯主之。
</p>
<p>&emsp;&emsp;
616.胸痹，心中痞，留氣結在胸，胸滿，脅下逆搶心者，枳實薤白桂枝厚樸栝樓湯主之，桂枝人參湯亦主之。
</p>
<p>&emsp;&emsp;
617.胸痹，胸中氣塞，或短氣者，此胸中有水氣也，茯苓杏仁甘草湯主之。橘皮枳實生薑湯亦主之。
</p>
<p>&emsp;&emsp;
618.胸痹，時緩時急者，薏苡附子散主之。
</p>
<p>&emsp;&emsp;
619.胸痹，心中懸痛者，桂枝生薑枳實湯主之。
</p>
<p>&emsp;&emsp;
620.胸痹，胸痛徹背，背痛徹胸者，烏頭赤石脂丸主之。
</p>
<p>&emsp;&emsp;
621.胸痹，其人常欲蹈其胸上，先未苦時，但欲飲熱者，旋覆花湯主之。
</p>
<p>&emsp;&emsp;
622.胸痹，心下悸者，責其有痰也，半夏麻黃丸主之。
</p>
<p>&emsp;&emsp;
623.胸痹，心下痛，或有惡血積冷者，九痛丸主之。
</p>