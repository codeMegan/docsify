595. 病人胸滿、脣痿、舌青、口燥，但欲漱水，不欲嚥，無寒熱，脈微大來遲，腹不滿，其人言我滿，此為有瘀血。
596. 病人如有熱狀，煩滿，口干燥而渴，其脈反無熱，此為陰伏，是瘀血也，當下之，宜下瘀血湯。
597. 膈間停留瘀血，若吐血，色黑者，桔梗湯主之。
598. 吐血不止者，柏葉湯主之。黃土湯亦主之。
599. 心氣不足，吐血，若衄血者，瀉心湯主之。
600. 下血，先便而後血者，此遠血也，黃土湯主之。
601. 下血，先血而後便者，此近血也，赤豆當歸散主之。
602. 師曰：病人面無色，無寒熱，脈沉弦者，必衄血；脈浮而弱，按之則絕者，必下血；煩咳者，必吐血。
603. 從春至夏衄血者，屬太陽也；從秋至冬衄血者，屬陽明也。
604. 尺脈浮，目睛暈黃者，衄未止也；黃去睛慧了者，知衄已止。
605. 問曰：寸口脈微浮而濇，法當亡血，若汗出，設不汗出者云何？師曰：若身有瘡，被刀斧所傷，亡血故也，此名金創。無膿者，王不留行散主之；有膿者，排膿散主之，排膿湯亦主之。
606. 浸淫瘡，從口流向四肢者，可治；從四肢流來入口者，不可治。
607. 浸淫瘡，黃連粉主之。
608. 諸脈浮數，法當發熱，而反灑淅惡寒，若有痛處，當發其癰。
609. 師曰：諸癰腫者，欲知有膿無膿，以手掩腫上，熱者，為有膿；不熱者，為無膿也。
610. 腸癰之為病，其身甲錯，腹皮急，按之濡，如腫狀，腹無積聚，身無熱，脈數，此為腸內有癰也，薏苡附子敗醬散主之。
611. 少腹腫痞，按之即痛如淋，小便自調，時時發熱，自汗出，復惡寒，此為腸外有癰也。其脈沉緊者，膿未成也，下之當有血；脈洪數者，膿已成也，可下之，大黃牡丹湯主之。