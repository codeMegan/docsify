<p>&emsp;&emsp;
518.師曰：咳嗽發於肺，不專屬於肺病也，五藏六府感受客邪皆能致咳。所以然者，邪氣上逆，必干於肺，肺為氣動，發聲為咳。欲知其源，必察脈息。為子條記，傳與後賢。
</p>
<p>&emsp;&emsp;
519.肺咳，脈短而濇。假令浮短而濇，知受風邪；緊短而濇，知受熱邪；急短而濇，知受燥邪；濡短而濇，知受濕邪。此肺咳之因也。其狀則喘息有音，甚則唾血。
</p>
<p>&emsp;&emsp;
520.心咳，脈大而散。假令浮大而散，知受風邪；緊大而散，知受寒邪；數大而散，知受熱邪；急大而散，知受燥邪；濡大而散，知受濕邪。此心咳之因也。其狀則心痛，喉腫介介如梗，甚則咽腫喉痹。
</p>
<p>&emsp;&emsp;
521.肝咳，脈弦而濇。假令弦浮而濇，知受風邪；弦緊而濇，知受寒邪；弦數而濇，知受熱邪；弦急而濇，知受燥邪；弦濡而濇，知受濕邪。此肝咳之因也。其狀則兩脅下痛，甚則不可以轉，轉則兩胠下滿。
</p>
<p>&emsp;&emsp;
522.脾咳，脈濡而濇。假令浮濡而濇，知受風邪；沉濡而濇，知受寒邪；數濡而濇，知受熱邪；急濡而濇，知受燥邪；遲濡而濇，知受濕邪。此脾咳之因也。其狀則右肋下痛，隱隱引背，甚則不可以動，動則咳劇。
</p>
<p>&emsp;&emsp;
523.腎咳，脈沉而濡。假令沉弦而濡，知受風邪；沉緊而濡，知受寒邪；沉數而濡，知受熱邪；沉急而濡，知受燥邪；沉滯而濡，知受濕邪。此腎咳之因也。其狀則肩背相引而痛，甚則咳涎。
</p>
<p>&emsp;&emsp;
524.肺咳不已，則流於大腸，脈與肺同，其狀則咳而遺矢也。
</p>
<p>&emsp;&emsp;
525.心咳不已，則流於小腸，脈與心同，其狀則咳而失氣，氣與咳俱失也。
</p>
<p>&emsp;&emsp;
526.肝咳不已，則流於膽，脈與肝同，其狀則嘔苦汁也。
</p>
<p>&emsp;&emsp;
527.脾咳不已，則流於胃，脈與脾同，其狀則嘔，嘔甚則長蟲出。
</p>
<p>&emsp;&emsp;
528.腎咳不已，則流於膀胱，脈與腎同，其狀則咳而遺溺也。
</p>
<p>&emsp;&emsp;
529.久咳不已，則移於三焦，脈隨證易，其狀則咳而腹滿，不欲飲食也。
</p>
<p>&emsp;&emsp;
530.咳而有飲者，咳不得臥，臥則氣急，此為實；咳不能言，言則氣短，此為虛。咳病多端，治各異法。謹守其道，庶可萬全。
</p>
<p>&emsp;&emsp;
531.咳家其脈弦者，此為有水，十棗湯主之。
</p>
<p>&emsp;&emsp;
532.咳而氣逆，喉中作水雞聲者，射干麻黃湯主之。
</p>
<p>&emsp;&emsp;
533.咳逆上氣，時唾濁痰，但坐不得眠者，皂莢丸主之。
</p>
<p>&emsp;&emsp;
534.咳而脈浮者，厚樸麻黃湯主之。
</p>
<p>&emsp;&emsp;
535.咳而脈沉者，澤漆湯主之。
</p>
<p>&emsp;&emsp;
536.咳而上氣，咽喉不利，脈數者，麥門冬湯主之。
</p>
<p>&emsp;&emsp;
537.咳逆倚息，不得臥，脈浮弦者，小青龍湯主之。
</p>
<p>&emsp;&emsp;
538.咳而胸滿，振寒脈數，咽干不渴，時出濁唾腥臭，久久吐膿，如米粥者，此為肺癰，桔梗湯主之。
</p>
<p>&emsp;&emsp;
539.咳而氣喘，目如脫狀，脈浮大者，此為肺脹，越婢加半夏湯主之。小青龍加石膏湯亦主之。
</p>
<p>&emsp;&emsp;
540.咳而氣逆，喘鳴迫塞，胸滿而脹，一身面目浮腫，鼻出清涕，不聞香臭，此為肺脹，葶藶大棗瀉肺湯主之。
</p>
<p>&emsp;&emsp;
541.似咳非咳，唾多涎沫，其人不渴，此為肺冷，甘草干薑湯主之。
</p>
<p>&emsp;&emsp;
542.咳而唾涎沫不止，咽燥，口渴，其脈浮細而數者，此為肺痿，炙甘草湯主之。
</p>
<p>&emsp;&emsp;
543.問曰：飲病奈何？師曰：飲病有四，曰痰飲，曰懸飲，曰溢飲，曰支飲。其人素盛今瘦，水走腸間，瀝瀝有聲，為痰飲；水流脅下，咳唾引痛，為懸飲；水歸四肢，當 汗不汗，身體疼重，為溢飲；水停膈下，咳逆倚息，短氣不得臥，其形如腫，為支飲。
</p>
<p>&emsp;&emsp;
544.水在心，則心下堅築，短氣，惡水不欲飲；水在肺，必吐涎沫，欲飲水；水在脾，則少氣身重；水在肝，則脅下支滿，嚏則脅痛；水在腎，則心下悸。
</p>
<p>&emsp;&emsp;
545.心下有留飲，其人必背寒冷如掌大，咳則肋下痛引缺盆。
</p>
<p>&emsp;&emsp;
546.胸中有留飲，其人必短氣而渴，四肢曆節痛。
</p>
<p>&emsp;&emsp;
547.夫平人，食少飲多，水停心下，久久成病。甚者則悸，微者短氣。脈雙弦者寒也，脈偏弦者飲也。
</p>
<p>&emsp;&emsp;
548.夫短氣，有微飲者，當從小便去之。
</p>
<p>&emsp;&emsp;
549.病者脈伏，其人欲自利，利反快，雖利，心下續堅滿，此為留飲，甘遂半夏湯主之。
</p>
<p>&emsp;&emsp;
550.心下有痰飲，胸脅支滿，目眩，脈沉弦者，茯苓桂枝白術湯主之。
</p>
<p>&emsp;&emsp;
551.懸飲內痛，脈沉而弦者，十棗湯主之。
</p>
<p>&emsp;&emsp;
552.病溢飲者，當發其汗，大青龍湯主之。小青龍湯亦主之。
</p>
<p>&emsp;&emsp;
553.膈間支飲，其人喘滿，心下痞堅，面色黧黑，其脈沉緊，得之數十日，醫吐下之不愈者，木防己湯主之；不差，木防己去石膏加茯苓芒硝湯主之。
</p>
<p>&emsp;&emsp;
554.心下有支飲，其人苦冒眩，澤瀉湯主之。
</p>
<p>&emsp;&emsp;
555.支飲，胸滿者，厚樸大黃湯主之。
</p>
<p>&emsp;&emsp;
556.支飲，不得息，葶藶大棗瀉肺湯主之。
</p>
<p>&emsp;&emsp;
557.支飲，口不渴，作嘔者，或吐水者，小半夏湯主之。
</p>
<p>&emsp;&emsp;
558.腹滿，舌干燥，腸間有水氣者，防己椒目葶藶大黃丸主之。
</p>
<p>&emsp;&emsp;
559.膈間有水氣，嘔吐眩悸者，小半夏加茯苓湯主之。
</p>
<p>&emsp;&emsp;
560.病人臍下悸，吐涎沫而頭眩者，此有水也，五苓散主之。
</p>
<p>&emsp;&emsp;
561.師曰：病有風水，有皮水，有正水，有石水，有黃汗。
</p>
<p>&emsp;&emsp;
562.風水，其脈自浮，其證骨節疼痛，惡風。皮水，其脈亦浮，其證胕腫，按之沒指，不惡風，腹如鼓，不渴，當發其汗。正水，其脈沉遲，其證為喘。石水，其脈自沉，其證腹滿不喘，當利其小便。黃汗，其脈沉遲，其證發熱，胸滿，四肢頭面腫，久不愈，必至癰膿。
</p>
<p>&emsp;&emsp;
563.脈浮而洪，浮則為風，洪則為氣。風氣相摶，風強則為癮疹，身體為癢，癢者為泄風，鳩尾痂癩；氣強則為水，難以俯仰，身體洪腫，汗出乃愈。惡風則虛，此為風水；不惡風者，小便通利，上焦有寒，其口多涎沫，此為黃汗。
</p>
<p>&emsp;&emsp;
564.寸口脈沉滑者，中有水氣，面目腫大，有熱，名曰風水。其人之目窠上微腫，如蠶新臥起伏，其頸脈動，時時咳，按其手足上，陷而不起者，亦未風水。
</p>
<p>&emsp;&emsp;
565.太陽病，脈浮而緊，法當骨節疼痛，今反不痛，體重而痠，其人不渴，此為風水，汗出即愈；惡寒者，此為極虛，發汗得之。渴而不惡寒者，此為皮水。身腫而冷，狀如周痹，胸中窒，不能食，反聚痛，躁不得眠，此為黃汗。痛在骨節，咳而喘，不渴者，此為正水，其狀如腫，發汗則愈。然諸病此者，若渴而下利、小便數者，皆不可發汗，但當利其小便。
</p>
<p>&emsp;&emsp;
566.心水為病，其身重而少氣，不得臥，煩躁，陰腫。
</p>
<p>&emsp;&emsp;
567.肝水為病，其腹大，不能自轉側，脅下痛，津液微生，小便續通。
</p>
<p>&emsp;&emsp;
568.肺水為病，其身腫，小便難，時時鴨溏。
</p>
<p>&emsp;&emsp;
569.脾水為病，其腹大，四肢苦重，津液不生，但苦少氣，小便難。
</p>
<p>&emsp;&emsp;
570.腎水為病，其腹大，臍腫，腰痛，不得溺，陰下濕如牛鼻上汗，其足逆冷，面反瘦。
</p>
<p>&emsp;&emsp;
571.諸有水者，腰以下腫，當利小便；腰以上腫，當發汗乃愈。
</p>
<p>&emsp;&emsp;
572.寸口脈沉而遲，沉則為水，遲則為寒。寒水相摶，脾氣衰則鶩溏，胃氣衰則身腫，名曰水分。
</p>
<p>&emsp;&emsp;
573.少陽脈卑，少陰脈細，男子則小便不利，女子則經水不利，名曰血分。
</p>
<p>&emsp;&emsp;
574.婦人經水，前斷後病水者，名曰血分，此病難治；先病水，後經水斷者，名曰水分，此病易治，水去則經自下也。
</p>
<p>&emsp;&emsp;
575.寸口脈沉而數，數則為出，沉則為入，出為陽實，入為陰結；趺陽脈微而弦，微則無胃氣，弦則不得息。少陰脈沉而滑，沉則在裏，滑則為實，沉滑相摶，血結胞門，其瘕不瀉，經絡不通，名曰血分。
</p>
<p>&emsp;&emsp;
576.問曰：病者苦水，面目身體皆腫，四肢亦腫，小便不利，脈之，不言水，反言胸中痛，氣上衝咽，狀如炙肉，當微咳喘，審如師言，其脈何類？師曰：寸口脈沉而緊，沉為水，緊為寒，沉緊相摶，結在關元。始時尚微，年盛不覺。陽微之後，榮衛相干，陽損陰盛，結寒微動，神奇上衝，咽喉塞噎，脅下急痛，醫以為留飲而大下之，沉緊不去，其病不除；復重吐之，胃家虛煩，咽燥欲飲水，小便不利，水穀不化，面目手足浮腫；又與葶藶下水，當時如小差，食飲過度，腫復如前，胸脅苦痛，象若奔豚，其水揚溢，則咳喘逆。當先攻其衛氣令止，乃治其咳，咳止，喘自差。先治新病，水當在後。
</p>
<p>&emsp;&emsp;
577.水之為病，其脈沉小者，屬少陰，為石水；沉遲者，屬少陰，為正水；浮而惡風者，為風水，屬太陽；浮而不惡風者，為皮水，屬太陽。虛腫者，屬氣分，發其汗即已。脈沉者，麻黃附子甘草湯主之；脈浮者，麻黃加朮湯主之。
</p>
<p>&emsp;&emsp;
578.風水，脈浮身重，汗出惡風者，防己黃芪湯主之。
</p>
<p>&emsp;&emsp;
579.風水，惡風，一身悉腫，脈浮不渴，續自汗出，無大熱者，越婢湯主之。
</p>
<p>&emsp;&emsp;
580.皮水，四肢腫，水氣在皮膚中，四肢聶聶動者，防己茯苓湯主之。
</p>
<p>&emsp;&emsp;
581.裏水，一身面目黃腫，其脈沉，小便不利，甘草麻黃湯主之。越婢加朮湯亦主之。
</p>
<p>&emsp;&emsp;
582.問曰：黃汗之為病，身體腫若重，汗出而發熱，口渴，狀如風水，汗沾衣，色正黃如柏汁，脈自沉，從何得之？師曰：以汗出入水中浴，水從汗孔入得之，宜黃芪芍藥桂枝湯。
</p>
<p>&emsp;&emsp;
583.黃汗之病，兩脛自冷。假令發熱，此屬曆節。食已汗出，暮盜汗，此榮氣熱也。若汗出已，反發熱者，久久身必甲錯；若發熱不止者，久久必生惡瘡；若身重，汗出已輒輕者，久久身必瞤，瞤即胸痛。又從腰以上汗出，以下無汗，腰髖弛痛，如有物在皮中狀，劇則不能食，身疼重，煩躁，小便不利，此為黃汗，桂枝加黃芪湯主之。
</p>
<p>&emsp;&emsp;
584.寸口脈沉而若，沉即主骨，弱即主筋，沉即為腎，弱即為肝，汗出入水中，如水傷心，曆節痛，黃汗出，故曰曆節。
</p>
<p>&emsp;&emsp;
585.味酸則傷筋，筋傷則緩，名曰泄；鹹則傷骨，骨傷則痿，名曰枯。枯泄相摶，名曰斷泄。榮氣不通，衛不獨行，榮衛俱微，三焦無禦，四屬斷絕，身體羸瘦，獨足腫大，黃汗出，兩脛熱，便為曆節。
</p>
<p>&emsp;&emsp;
586.少陰脈浮而弱，弱則血不足，浮則為風，風血相摶，即疼痛如掣。
</p>
<p>&emsp;&emsp;
587.肥盛之人，脈濇小，短氣，自汗出，曆節疼，不可屈伸，此皆飲酒汗出當風所致也。
</p>
<p>&emsp;&emsp;
588.諸肢節疼痛，身體羸瘦，腳腫如脫，頭眩短氣，溫溫欲吐者，桂枝芍藥知母甘草湯主之。
</p>
<p>&emsp;&emsp;
589.病歷節，疼痛不可屈伸，脈沉弱，烏頭麻黃黃芪芍藥甘草湯主之。
</p>
<p>&emsp;&emsp;
590.病歷節，疼痛，兩足腫，大小便不利，脈沉緊，甘草麻黃湯主之；脈沉而細數者，越婢加朮湯主之。
</p>
<p>&emsp;&emsp;
591.師曰：寸口脈遲而濇，遲則為寒，濇為血不足；趺陽脈微而遲，微則為氣，遲則為寒。胃氣不足，則手足逆冷；榮衛不利，則腹滿脅鳴相逐，氣轉膀胱，榮衛俱勞。陽氣不通即身冷，陽氣不通即骨疼。陽前通則惡寒，陰前通則痹不仁。陰陽相得，其氣乃行。大氣一轉，寒氣乃散。實則失氣，虛則遺溺，名曰氣分。氣分，心下堅，大如盤，邊如旋杯，桂枝甘草麻黃生薑大棗細辛附子湯主之。
</p>
<p>&emsp;&emsp;
592.水飲，心下堅，大如盤，邊如旋杯，枳實白術湯主之。
</p>
<p>&emsp;&emsp;
593.小便不利，其人有水氣，若渴者，栝樓瞿麥薯蕷丸主之。
</p>
<p>&emsp;&emsp;
594.小便不利，其人有水氣在血分者，滑石亂髮白魚散主之。茯苓白術戎鹽湯亦主之。
</p>