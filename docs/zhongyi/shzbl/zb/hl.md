<p>&emsp;&emsp;
441.問曰：病有霍亂者何？答曰：嘔而吐利，此名霍亂。
</p>
<p>&emsp;&emsp;
442.師曰：霍亂屬太陰，霍亂必吐利，吐利不必盡霍亂。霍亂者，由寒熱雜合混亂於中也。熱氣上逆故吐，寒氣下注故利。其有飲食不節，壅滯於中，上者竟上則吐，下者竟下則利，此名吐利，非霍亂也。
</p>
<p>&emsp;&emsp;
443.問曰：病有發熱、頭痛、身疼、惡寒、吐利者，此屬何病？答曰：此非霍亂。霍亂自吐下。今惡寒、身疼，復更發熱，故知非霍亂也。
</p>
<p>&emsp;&emsp;
444.霍亂嘔吐下利，無寒熱，脈濡弱者，理中湯主之。
</p>
<p>&emsp;&emsp;
445.先吐後利，腹中滿痛，無寒熱，脈濡弱而濇者，此宿食也。白術茯苓半夏枳實湯主之。
</p>
<p>&emsp;&emsp;
446.胸中滿，欲吐不吐，下利時疎，無寒熱，腹中絞痛，寸口脈弱而結者，此宿食在上故也，宜瓜蒂散。
</p>
<p>&emsp;&emsp;
447.霍亂，嘔吐，下利清穀，手足厥冷，脈沉而遲者，四逆湯主之。
</p>
<p>&emsp;&emsp;
448.吐、利、發熱，脈濡弱而大者，白術石膏半夏干薑湯主之。
</p>
<p>&emsp;&emsp;
449.嘔吐，甚則蛔出；下利，時密時疎；身微熱，手足厥冷，面色青，脈沉弦而緊者，四逆加吳茱萸黃連湯主之。
</p>
<p>&emsp;&emsp;
450.霍亂，吐利，口渴，汗出，短氣，脈弱而濡者，理中加人參栝樓根湯主之。
</p>
<p>&emsp;&emsp;
451.飲水即吐，食穀則利，脈遲而弱者，理中加附子湯主之。
</p>
<p>&emsp;&emsp;
452.腹中脹滿而痛，時時上下，痛氣上則吐，痛氣下則利，脈濡而濇者，理中湯主之。
</p>
<p>&emsp;&emsp;
453.霍亂證，有虛實，因其人本有虛實，證隨本變故也。虛者脈濡而弱，宜理中湯；實者，脈急而促，宜葛根黃連黃芩甘草湯。
</p>
<p>&emsp;&emsp;
454.霍亂，轉筋，必先其時已有寒邪留於筋間，傷其榮氣，隨證而發，脈當濡弱，時一弦急厥逆者，理中加附子湯主之。
</p>
<p>&emsp;&emsp;
455.霍亂已，頭痛，發熱，身疼痛，熱多，欲飲水者，五苓散主之。寒多，不飲水者，理中丸主之。
</p>
<p>&emsp;&emsp;
456.傷寒，其脈微濇者，本是霍亂，今是傷寒，卻四五日，至陰經上，若轉入陰者，必利。若欲似大便，而反矢氣，仍不利者，此屬陽明也，便必鞭，十三日愈。所以然者，經盡故也。
</p>
<p>&emsp;&emsp;
457.下利後，便當鞭，鞭則能食者，愈。今反不能食，到後經中，頗能食，復過一經亦能食，過之一日當愈，不愈者，不屬陽明也。
</p>
<p>&emsp;&emsp;
458.傷寒，脈微而復利，利自止者，亡血也，四逆加人參湯主之。
</p>
<p>&emsp;&emsp;
459.吐利止，而身痛不休者，當消息和解其外，宜桂枝湯。
</p>
<p>&emsp;&emsp;
460.吐利，汗出，發熱，惡寒，四肢拘急，手足厥冷者，四逆湯主之。
</p>
<p>&emsp;&emsp;
461.即吐且利，小便復利，而大汗出，下利清穀，內寒外熱，脈微欲絕者，四逆湯主之。
</p>
<p>&emsp;&emsp;
462.吐已、下斷，汗出而厥，四肢拘急不解，脈微欲絕者，通脈四逆加豬膽汁湯主之。
</p>
<p>&emsp;&emsp;
463.吐利後，汗出，脈平小，煩者，以新虛不勝穀氣故也。
</p>