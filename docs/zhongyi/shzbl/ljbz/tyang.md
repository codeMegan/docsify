001.太陽之為病，脈浮，頭項強痛而惡寒。

002.太陽病，發熱、汗出、惡風、脈緩者，名為中風。

003.太陽病，或已發熱，或未發熱，必惡寒，體痛，嘔逆，脈陰陽俱緊者，名曰傷寒。

004.傷寒一日，太陽受之。脈若靜者，為不傳；頗欲吐，若燥煩，脈數急者，此為傳也。

005.傷寒二三日，陽明、少陽證不見者，此為不傳也。

006.太陽病，發熱而渴，不惡寒者，為溫病；若發汗已，身灼熱者，名曰風溫。風溫為病，脈陰陽俱浮，自汗出，身重，多眠睡，鼻息必鼾，語言難出。若被下者，小便不利，直視失溲；若被火者，微發黃色，劇則如驚癇，時瘛瘲，若火熏之。一逆尚引日，再逆促命期。

007.病有發熱惡寒者，發於陽也；無熱惡寒者，發於陰也。發於陽七日愈，發於陰六日愈。以陽數七，陰數六故也。

008.太陽病，頭痛至七日以上自愈者，以行其經盡故也；若欲作再經者，鍼足陽明，使經不傳則愈。

009.太陽病，欲解時，從巳至未上。

010.風家，表解而不了了者，十二日愈。

011.病人身大熱，反欲得衣者，熱在皮膚，寒在骨髓也。病人身大寒，反不欲近衣者，寒在皮膚，熱在骨髓也。

012.太陽中風，陽浮而陰弱，陽浮者熱自發，陰弱者汗自出，嗇嗇惡寒，淅淅惡風，翕翕發熱，鼻鳴干嘔者，桂枝湯主之。

013.太陽病，頭痛，發熱，汗出，惡風，桂枝湯主之。

014.太陽病，項背強几几，及汗出、惡風者，桂枝加葛根湯主之。

015.太陽病，下之後，其氣上衝者，可與桂枝湯，方用前法；若不上衝者，不可與之。

016.太陽病三日，已發汗，若吐、若下、若溫鍼、仍不解者，此為壞病，桂枝湯不可與也。觀其脈證，知犯何逆，隨證治之。

017.桂枝湯本為解肌，若其人脈浮緊，發熱，汗不出者，不可與也。常須識此，勿令誤也。

018.若酒客病，亦不可與桂枝湯，得之必嘔，以酒客不喜甘故也。

019.喘家作，桂枝加厚樸、杏子與之佳。

020.凡服桂枝湯吐者，其後必吐膿血也。

021.太陽病，發汗，遂漏不止，其人惡風，小便難，四肢微急，難以屈伸者，桂枝加附子湯主之。

022.太陽病，下之後，脈促，胸滿者，桂枝去芍藥湯主之。

023.太陽病，下之後，其人惡寒者，桂枝去芍藥加附子湯主之。

024.太陽病，得之八九日，如瘧狀，發熱惡寒，熱多寒少，其人不嘔，清便欲自可，一日二三度發。脈微緩者，為欲愈也；脈微而惡寒者，此陰陽俱虛，不可更發汗、更吐、更下也；面色反有熱色者，未欲解也，以其不能得小汗出，身必癢，宜桂枝麻黃各半湯。

025.太陽病，初服桂枝湯，反煩不解者，先刺風府、風池，卻與桂枝湯。

026.太陽病，服桂枝湯後，大汗出，脈洪大者，與白虎湯；若形似瘧，一日再發者，宜桂枝二麻黃一湯。

027.太陽病，服桂枝湯後，大汗出，大煩渴，脈洪大者，白虎加人參湯主之。

028.太陽病，發熱惡寒，熱多寒少。若脈微弱者，此無陽也，不可發汗；脈浮大者，宜桂枝二越婢一湯。

029.太陽病，服桂枝湯，或下之，仍頭項強痛，翕翕發熱，無汗，心下滿，微痛，小便不利，桂枝去桂加茯苓白術湯主之。

030.傷寒脈浮，自汗出，小便數，心煩，微惡寒，腳攣急，反與桂枝湯欲攻其表，此誤也。得之便厥，咽中干，煩躁，吐逆者，作甘草干薑湯與之，以復其陽；若厥愈，足溫者，更作芍藥甘草湯與之，其腳即伸；若胃氣不和，譫語者，少與調胃承氣湯；若重發汗，復加燒鍼者，四逆湯主之。

031.問曰：太陽病，其證備，按桂枝法治之而增劇，厥逆，咽中干，煩躁，吐逆，譫語，其故何也？師曰：此陽旦證，不可攻也。寸口脈浮，浮為風，亦為虛，風則生熱，虛則攣急，誤攻其表，則汗出亡陽，汗多則液枯，液枯則筋攣，陽明內結，則煩躁譫語。用甘草干薑以復其陽，甘草芍藥以救其液，調胃承氣以止其譫語，此壞病治之，必隨脈證也。

032.陽旦病，發熱不潮，汗出，咽干，昏睡不安，夜半反靜者，宜地黃半夏牡蠣酸棗仁湯主之。若口渴，煩躁，小便赤，譫語者，竹葉石膏黃芩澤瀉半夏甘草湯主之。

033.太陽病，項背強几几，無汗，惡風者，葛根湯主之。

034.太陽與陽明合病者，必自下利，葛根湯主之；若不下利，葛根加半夏湯主之。

035.太陽病桂枝證，醫反下之，利遂不止，脈促者，熱未解也；喘而汗出者，葛根黃連黃芩甘草湯主之。

036.太陽病，頭痛，發熱，身疼，腰痛，骨節疼痛，惡風，無汗而喘者，麻黃湯主之。

037.太陽與陽明合病，喘而胸滿者，不可下也，宜麻黃湯。

038.太陽病，十日已去，脈浮細而嗜臥者，外已解也。設胸滿、脅痛，與小柴胡湯；脈但浮者，與麻黃湯。

039.太陽傷寒，脈浮緊，發熱，惡寒，身疼痛，不汗出而煩躁者，大青龍湯主之；若脈微弱，汗出惡風者，不可服之，服之則厥逆，筋惕肉瞤，此為逆也。

040.太陽中風，脈浮緩，身不疼，但重，乍有輕時，無少陰證者，大青龍湯發之。

041.傷寒表不解，心下有水氣，干嘔，發熱而咳，或渴、或利、或噎、或小便不利，少腹滿，或喘者，小青龍湯主之。

042.傷寒，心下有水氣，咳而微喘，發熱不渴，服湯已渴者，此寒去欲解也，小青龍湯主之。

043.太陽病，外證未解，脈浮弱者，當以汗解，宜桂枝湯。

044.太陽病，下之微喘者，表未解故也，桂枝加厚樸杏子湯主之。

045.太陽病，外證未解，不可下也，下之為逆；欲解外者，宜桂枝湯。

046.太陽病，先發汗不解，而復下之，脈浮者，不愈。浮為在外，而反下之，故令不愈。今脈浮，故知在外，當須解外則愈，宜桂枝湯。

047.太陽病，脈浮緊，無汗，發熱，身疼痛，八九日不解，表證仍在，此當發其汗。服藥已，微除，其人發煩，目瞑，劇則必衄，衄乃解。所以然者，陽氣重故也。麻黃湯主之。

048.太陽病，脈浮緊，發熱，身無汗，自衄者愈。

049.二陽並病，太陽初得病時，發其汗，汗先出不徹，因轉屬陽明，續自微汗出，不惡寒。若太陽病證不罷者，不可下，下之為逆，如此可小發其汗。設面色緣正赤者，陽氣怫鬱在表也，當解之熏之。若發汗不徹，徹不足言，陽氣怫鬱不得越，當汗之。不汗，則其人煩躁，不知痛處，乍在腹中，乍在四肢，按之不可得，更發汗則愈。若其人短氣但坐者，以汗出不徹故也。何以知汗出不徹？以脈濇故知之也。

050.脈浮緊者，法當汗出而解。若身重心悸者，不可發汗，須自汗出乃愈。所以然者，尺中脈微，此裏虛也。須裏實，津液自和，便自汗出愈。

051.脈浮緊，法當身疼痛，宜以汗解之。假令尺中遲者，不可發汗。所以然者，以榮氣不足，血弱故也。

052.脈浮者，病在表，可發汗，宜麻黃湯。

053.脈浮而緊者，可發汗，宜麻黃湯。

054.病人常自汗出，此為榮氣和，衛氣不諧也。所以然者，榮行脈中，衛行脈外，衛氣不共榮氣諧和故也。復發其汗則愈，宜桂枝湯。

055.病人藏無他病，時發熱，自汗出，而不愈者，此衛氣不和也。先其時發汗則愈，宜桂枝湯。

056.傷寒，脈浮緊，不發汗，因致衄者，麻黃湯主之。

057.傷寒，不大便六七日，頭痛有熱者，與承氣湯；其小便清者，知不在裏，仍在表也，當須發汗，宜桂枝湯。

058.傷寒，發汗已解，半日許復煩，脈浮緊者，可更發汗，宜桂枝湯。

059.凡病若發汗、若吐、若下、若亡血、亡津液，陰陽自和者，必自愈。

060.大汗之後，復下之，小便不利者，亡津液故也，勿治之，久久小便必自利。

061.大下之後，復發汗，其人必振寒，脈微細。所以然者，內外俱虛故也。

062.下之後，復發汗，晝日煩躁不得眠，夜而安靜，不嘔不渴，無表證，脈沉而微，身無大熱者，干薑附子湯主之。

063.發汗後，身疼痛，脈沉遲者，桂枝去芍藥加人參生薑湯主之。

064.發汗，若下後，不可更行桂枝湯。汗出而喘，無大熱者，可與麻黃杏仁甘草石膏湯。

065.發汗過多，其人叉手自冒心，心下悸，欲得按者，桂枝甘草湯主之。

066.發汗後，其人臍下悸者，欲作奔豚也，茯苓桂枝甘草大棗湯主之。

067.奔豚病，從少腹上衝咽喉，發作欲死，復還止者，皆從驚恐得之。

068.奔豚，氣上衝胸，往來寒熱，奔豚湯主之。

069.發汗後，腹脹滿者，厚樸生薑半夏甘草人參湯主之。

070.傷寒，若吐、若下後，心下逆滿，氣上衝胸，起則頭眩，脈沉緊，發汗則動經，身為振振搖者，茯苓桂枝白術甘草湯主之。

071.發汗，病不解，反惡寒者，虛故也，芍藥甘草附子湯主之。

072.發汗，若下後，病仍不解，煩躁者，茯苓四逆湯主之。

073.發汗後，惡寒者，虛故也；不惡寒，但熱者，實也。當和胃氣，與調胃承氣湯。

074.太陽病，發汗後，大汗出，胃中幹，煩躁不得眠，欲得飲水，少少與之，令胃氣和則愈。若脈浮，小便不利，微熱，消渴者，五苓散主之。

075.太陽病，發汗已，脈浮弦，煩渴者，五苓散主之。

076.傷寒，汗出而渴，小便不利者，五苓散主之；不渴者，茯苓甘草湯主之。

077.中風，發熱，六七日不解而煩，有表裏證，渴欲飲水，水入則吐者，名曰水逆，五苓散主之。

078.未持脈時，病人叉手自冒心。師因試教令咳，而不咳者，此必兩耳聾無所聞也。所以然者，以重發汗，虛故也。

079.發汗後，飲水多，必喘；以水灌之，亦喘。

080.發汗後，水藥不得入口為逆。若更發汗，必吐下不止。

081.發汗後及吐下後，虛煩不得眠，若劇者，必反覆顛倒，心中懊惱，梔子干薑湯主之。若少氣者，梔子甘草豉湯主之。若嘔者，梔子生薑豉湯主之。

082.發汗，若下之，而煩熱，胸中窒者，梔子豉湯主之。

083.傷寒五六日，大下之後，身熱不去，心中結痛者，未欲解也，梔子豉湯主之。

084.傷寒下後，心煩腹滿，臥起不安者，梔子厚樸枳實湯主之。

085.傷寒，醫以丸藥大下之，身熱不去，微煩者，梔子干薑湯主之。

086.凡用梔子湯，若病人大便舊微溏者，不可與之。

087太陽病發汗，汗出不解，其人仍發熱，心下悸，頭眩，身瞤動，振振欲擗地者，真武湯主之。

088.咽喉干燥者，不可發汗。

089.淋家不可發汗，發汗必便血。

090.瘡家雖身疼痛，不可發汗，汗出則痙。

091.衄家不可發汗，汗出必額上陷，脈急緊，直視不能眴，不得眠。

092.亡血家不可發汗，發汗則寒慄而振。

093.汗家重發汗，必恍惚心亂，小便已陰痛，與禹餘糧丸。

094.病人有寒，復發汗，胃中冷，必吐逆。

095.傷寒，未發汗，而復下之，此為逆也；若先發汗，治不為逆。本先下之，而反汗之為逆。若下之，治不為逆。

096.傷寒，醫下之，續得下利，清穀不止，身疼痛者，急當救裏；後身疼痛，清便自調者，急當救表。救裏宜四逆湯，救表宜桂枝湯。

097.太陽病，先下而不愈，因復發汗，以此表裏俱虛，其人因致冒，冒家汗自出愈。所以然者，表和故也。裏未和，然後復下之。

098.太陽病未解，脈陰陽俱微者，必先振慄，汗出而解。但陽脈微者，先汗出而解；若陰脈實者，下之而解。若欲下之，宜調胃承氣湯。

099.太陽病，發熱汗出者，此為榮弱衛強，故使汗出。欲救邪風者，宜桂枝湯。

100.傷寒五六日，中風，往來寒熱，胸脅苦滿，嘿嘿不欲食飲，心煩喜嘔，或胸中煩而不嘔，或渴，或腹中痛，或脅下痞鞭，或心下悸，小便不利，或不渴，身有微熱而咳者，小柴胡湯主之。

101.血弱氣虛，腠理開，邪氣因入，與正氣相摶，結於脅下，正邪紛爭，往來寒熱，休作有時，嘿嘿不欲飲食；藏府相連，其痛必下，邪高痛下，故使嘔也，小柴胡湯主之。服柴胡湯已，渴者，屬陽明也，以法治之。

102.太陽病六七日，脈遲浮弱，惡風寒，手足溫。醫二三下之，不能食，脅下滿痛，面目及身黃，頸項強，小便難者，與柴胡湯，後必下重。本渴而飲水嘔者，柴胡不中與也。食穀者噦。

103.傷寒四五日，身熱惡風，頸項強，脅下滿，手足溫而渴者，小柴胡湯主之。

104.傷寒，陽脈濇，陰脈弦，法當腹中急痛，先與小建中湯。不差者，與小柴胡湯。

105.傷寒與中風，有柴胡證，但見一證便是，不必悉具。凡柴胡湯病證而誤下之，若柴胡證不罷者，復與柴胡湯，必蒸蒸而振，卻復發熱，汗出而解。

106.傷寒二三日，心下悸而煩者，小建中湯主之。

107.太陽病，過經十餘日，反二三下之，後四五日，柴胡證仍在者，先與小柴胡。嘔不止，心下急，鬱鬱微煩者，為未解也，與大柴胡湯，下之則愈。

108.傷寒十三日不解，胸脅滿而嘔，日晡所發潮熱，已而微利，此本柴胡證，下之以不得利，今反利者，知醫以丸藥下之，非其治也。潮熱者，實也，宜先服小柴胡以解其外，後以柴胡加芒硝湯主之。

109.傷寒十三日，過經，譫語者，以有熱也，當以湯下之。若小便利者，大便當鞭，而反下利，知醫以丸藥下之，非其治也。若自下利者，脈當微厥，今反和者，此為內實也，調胃承氣湯主之。

110.太陽病不解，熱結膀胱，其人如狂，血自下，下者愈。其外不解者，尚未可攻，當先解外；外解已，但少腹急結者，乃可攻之，宜桃核承氣湯。

111.傷寒八九日，下之，胸滿，煩驚，小便不利，譫語，一身盡重，不可轉側，柴胡加龍骨牡蠣湯主之。

112.傷寒腹滿，譫語，寸口脈浮而緊，關上脈弦者，此肝乘脾也，名曰縱，刺期門。

113.傷寒發熱，嗇嗇惡寒，大渴欲飲水，其腹必滿；自汗出，小便不利，寸口脈浮而濇，關上弦急者，此肝乘肺也，名曰橫，刺期門。

114.太陽病二日，煩躁，反熨其背而大汗出，火熱入胃，胃中水竭，躁煩，必發譫語。十餘日，振慄、自下利者，此為欲解也。若其汗從腰以下不得汗，欲小便不得，反嘔，欲失溲，足下惡風，大便鞭，小便當數，而反不數又不多，大便已，頭卓然而痛，其人足心必熱，穀氣下流故也。

115.太陽病中風，以火劫發汗，邪風被火熱，血氣流溢，失其常度，兩陽相熏灼，其身發黃。陽盛則欲衄，陰虛小便難，陰陽俱虛竭，身體則枯燥，但頭汗出，劑頸而還，腹滿，微喘，口干，咽爛，或不大便，久則譫語，甚則至噦，手足躁擾，撚衣摸牀。小便不利者，其人可治，宜人參地黃龍骨牡蠣茯苓湯主之。

116.傷寒，脈浮，醫以火迫劫之，亡陽，必驚狂。臥起不安者，桂枝去芍藥加牡蠣龍骨救逆湯主之。

117.形似傷寒，其脈不弦緊而弱。弱者必渴，被火必譫語。弱而發熱，脈浮者，解之，當汗出愈。

118.太陽病，以火熏之，不得汗，其人必躁，到經不解，必圊血，名為火邪。

119.脈浮、熱甚，反以火灸之，此為實。實以虛治，因火而動，必咽燥、唾血。

120.微數之脈，甚不可灸，因火為邪，則為煩逆，追虛逐實，血散脈中，火氣雖微，內攻有力，焦骨傷筋，血難復也。

121.脈浮，宜以汗解，用火灸之，邪無從出，因火而盛，病從腰以下必重而痹，名火逆也。欲自解者，必當先煩，煩乃有汗而解，何以知之？脈浮故也。

122.燒鍼令其汗，鍼處被寒，核起而赤者，必發奔豚。氣從少腹上衝心者，灸其核上各一壯，與桂枝加桂湯。

123.火逆，下之，因燒鍼煩躁者，桂枝甘草龍骨牡蠣湯主之。

124.太陽傷寒者，加溫鍼必驚也。

125.太陽病，當惡寒發熱，今自汗出，反不惡寒發熱，關上脈細數者，以醫吐之過也。一二日吐之者，腹中饑，口不能食；三四日吐之者，不喜糜粥，欲食冷食，朝食暮吐，此為小逆。若不惡寒，又不欲近衣者，此為內煩。皆醫吐之所致也。

126.病人脈數，數為熱，當消穀。今引食而反吐者，此以發汗，令陽氣微、膈氣虛，脈乃數也。數為客熱，故不能消穀，以胃中虛冷，故吐也。

127.太陽病，過經十餘日，心中溫溫欲吐，胸中痛，大便反溏，腹微滿，鬱鬱微煩。先其時自極吐下者，與調胃承氣湯；若不爾者，不可與之。若但欲嘔，胸中痛，微溏者，此非柴胡證。所以然者，以嘔故知極吐下也。

128.太陽病六七日，表證仍在，脈微而沉，反不結胸，其人發狂者，以熱在下焦，少腹當鞭滿，小便自利者，下血乃愈。所以然者，以太陽隨經，瘀熱在裏故也，抵擋湯主之。

129.太陽病，身黃，脈沉結，少腹鞭，小便不利者，此無血也；小便自利，其人如狂者，血證諦也，抵擋湯主之。

130.傷寒，有熱，小腹滿，應小便不利，今反利者，為有血也，當下之，可不餘藥，宜抵擋丸。

131.太陽病，小便利者，以飲水多，必心下悸；小便少者，必苦裏急也。

132.問曰：病有藏結，有結胸，其狀何如？師曰：寸脈浮，關脈小細沉緊者，名曰藏結也。按之痛，寸脈浮，關脈沉，名曰結胸也。

133.何謂藏結？師曰：藏結者，五藏各具，寒熱攸分，宜求血分，雖有氣結，皆血為之。

134.假令肝藏結，則兩脅痛而嘔，脈沉弦而結者，宜吳茱萸湯。若發熱不嘔者，此為實，脈當沉弦而急，桂枝當歸牡丹桃核枳實湯主之。

135.心藏結，則心中痛，或在心下，鬱鬱不樂，脈大而濇，連翹阿膠半夏赤小豆湯主之。若心中熱痛而煩，脈大而弦急者，此為實也，黃連阿膠半夏桃核茯苓湯主之。

136.肺藏結，胸中閉塞，喘、咳、善悲，脈短而濇，百合貝母茯苓桔梗湯主之。若咳而唾血，胸中痛，此為實，葶藶栝樓桔梗牡丹湯主之。

137.脾藏結，腹中滿痛，按之如覆杯，甚則腹大而堅，脈沉而緊，白術枳實桃核干薑湯主之。若腹中脹痛，不可按，大便初溏後鞭，轉失氣者，此為實，大黃厚樸枳實半夏甘草湯主之。

138.腎藏結，少腹鞭，隱隱痛，按之如有核，小便乍清乍濁，脈沉細而結，宜茯苓桂枝甘草大棗湯。若小腹急痛，小便赤數者，此為實，宜桂枝茯苓枳實芍藥甘草湯。

139.藏結，無陽證，不往來寒熱，其人反靜，舌上胎滑者，不可攻也；飲食如故，時時下利，舌上白胎滑者，為難治。

140.何謂結胸？師曰：病發於陽而反下之，熱入於裏，因作結胸。病發於陰，而早下之，因作痞。所以成結胸者，誤下故也。

141.結胸病，頭項強，如柔痙狀者，下之則和，宜大陷胸湯。

142.結胸證，其脈浮大者，不可下，下之則死。

143.結胸證悉具，煩躁者亦死。

144.太陽病 ，脈浮而動數，浮則為風，數則為熱，動則為痛，頭痛發熱，微盜汗出，而反惡寒者，表未解也。醫反下之，動數變遲，膈內拒痛，胃中空虛，客氣動膈，短氣，躁煩，心中懊惱，陽氣內陷，心下因鞭，則為結胸，大陷胸湯主之。若不結胸，但頭汗出，餘處無汗，劑頸而還，小便不利，身必發黃。五苓散主之。

145.傷寒六七日，結胸熱實，脈沉緊而實，心下痛，按之石鞭者，大陷胸湯主之。

146.傷寒十餘日，熱結在裏，復往來寒熱者，與大柴胡湯。但結胸無大熱者，此為水結在胸脅也，但頭微汗出者，大陷胸湯主之。

147.太陽病，重發汗，而復下之，不大便五六日，舌上燥而渴，日晡所小有潮熱，從心下至少腹堅滿而痛，不可近者，大陷胸湯主之。

148.小結胸病，正在心下，按之則痛，脈浮滑者，小陷胸湯主之。

149.太陽病二三日，不能臥，但欲起，心下必結，脈微弱者，此本有寒分也，反下之，若利止，必作結胸。未止者，此作協熱利也。

150.太陽病，下之後，其脈促，不結胸者，此為欲解也。脈浮者，必結胸；脈緊者，必咽痛；脈弦者，必兩脅拘急；脈細數者，頭痛未止；脈沉緊者，必欲嘔；脈沉滑者，協熱利；脈浮滑者，必下血。

151.病在陽，應以汗解之，反以冷水灌之，若灌之，其熱被劫不得去，彌更亦煩，肉上粟起，意欲飲水，反不渴者，服文蛤散；若不差者，與五苓散。寒實結胸，無熱證者，與三物小陷胸湯，白散亦可服。

152.太陽與少陽並病，頭項強痛，或眩冒，時如結胸，心下痞鞭者，當刺大椎第一間、肺俞、肝俞，甚不可發汗，發汗則譫語，脈弦大。五日譫語不止，當刺期門。

153.婦人中風，發熱惡風，經水適來，得之七八日，熱除而脈遲身涼，胸脅下滿，如結胸狀，譫語者，此為熱入血室也，當刺期門，隨其實而瀉之。

154.婦人中風七八日，續得寒熱，發作有時，經水適斷者，此為熱入血室，其血必結，故使如瘧狀，小柴胡湯主之。

155.婦人傷寒，發熱，經水適來，晝日明瞭，暮則譫語，如見鬼狀者，此為熱入血室，無犯胃氣及上下焦，必自愈。

156.傷寒六七日，發熱微惡寒，肢節煩疼，微嘔，心下支結，外證未去也，柴胡桂枝湯主之。

157.傷寒五六日，已發汗而復下之，胸脅滿，微結，小便不利，渴而不嘔，但頭汗出，往來寒熱，心煩者，此為未解也，柴胡桂枝干薑湯主之。

158.傷寒五六日，頭汗出，微惡寒，手足冷，心下滿，口不欲食，大便鞭，脈細者，此為陽微結也，必有表復有裏也，脈沉者，亦在裏也，汗出為陽微。假令純陰結，不得復有外證，悉入在裏，此為半在裏半在外也，脈雖沉細，不得為少陰病，所以然者，陰不得有汗，今頭汗出，故知非少陰也，可與小柴胡湯。設不了了者，得屎而解。

159.傷寒五六日，嘔而發熱者，柴胡湯證悉具，而以他藥下之，柴胡證仍在者，復與柴胡湯，此雖已下之，不為逆，必蒸蒸而振，卻發熱汗出而解。若心下滿而鞭痛者，此為結胸也，大陷胸湯主之；但滿而不痛者，此為痞，柴胡不中與也，宜半夏瀉心湯。

160.太陽少陽並病，而反下之，成結胸，心下必鞭。若下利不止，水漿不下，其人必煩。

161.脈浮而緊，而復下之，緊反入裏，則成痞，按之自濡，但氣痞耳，小青龍湯主之。

162.太陽中風，下利，嘔逆，表解者，乃可攻之。若其人漐漐汗出，發作有時，頭痛，心下痞滿，引脅下痛，幹嘔，短氣，汗出不惡寒者，此表解裏未和也，十棗湯主之。

163.太陽病，醫發汗，遂發熱惡寒。因復下之，心下痞，表裏俱虛，陰陽氣並竭，無陽則陰獨。復加燒鍼，因胸煩，面色青黃，膚瞤者，難治。今色微黃，手足溫者，易愈。

164.心下痞，按之濡，其脈關上浮大者，大黃黃連黃芩瀉心湯主之。

165.心下痞，而復惡寒者，附子瀉心湯主之。

166.本以下之故，心下痞，與瀉心湯，痞不解，其人渴而口燥煩，小便不利者，五苓散主之。

167.傷寒，汗出，解之後，胃中不和，心下痞鞭，幹噫食臭，脅下有水氣，腹中雷鳴，下利者，生薑瀉心湯主之。

168.傷寒中風，醫反下之，其人下利，日數十行，穀不化，腹中雷鳴，心下痞鞭而滿，幹嘔，心煩不得安，醫見心下痞，謂病不盡，復下之，其痞益甚，此非結熱，但以胃中虛，客氣上逆，故使鞭也，甘草瀉心湯主之。

169.傷寒，服湯藥下之，利不止，心下痞鞭，服瀉心湯不已，復以他藥下之，利益甚，醫以理中與之，利仍不止。理中者，理中焦，此利在下焦故也，赤石脂禹餘糧湯主之。復不止者，當利其小便。

170.傷寒吐下後，發汗，虛煩，脈甚微，八九日，心下痞鞭，脅下痛，氣上衝咽喉，眩冒，經脈動惕者，久而成痿。

171.傷寒，發汗，若吐，若下，解後，心下痞鞭，噫氣不除者，旋覆代赭湯主之。

172.太陽病，外證未除，而數下之，遂協熱而利，利下不止，心下痞鞭，表裏不解者，桂枝人參湯主之。

173.傷寒，大下後，復發汗，心下痞鞭，嘔吐而不利者，大柴胡湯主之。174.病如桂枝證，頭不痛，項不強，寸脈微浮，胸中痞鞭，氣上衝咽喉，不得息者，此為胸中有寒也，當吐之，宜瓜蒂散。

175.病脅下素有痞，連在臍旁，痛引少腹，入陰筋者，此名藏結，死。

176.傷寒，若吐，若下後，七八日不解，熱結在裏，表裏俱熱，時時惡風，大渴，舌上乾燥而煩，欲飲水數升者，白虎加人參湯主之。

177.傷寒，無大熱，口燥渴，心煩，背微惡寒者，白虎加人參湯主之。

178.傷寒，脈浮，發熱，無汗，其表不解，當發汗，不可與白虎湯。渴欲飲，無表證也，白虎加人參湯主之。

179.太陽少陽並病，心下鞭，頸項強而眩者，當刺大椎，肺俞，肝俞，慎不可下也，下之則痙。

180.太陽與少陽合病，自下利者，與黃芩湯。若嘔者，黃芩加半夏生薑湯主之。

181.傷寒，胸中有熱，胃中有邪氣，腹中痛，欲嘔者，黃連湯主之。

182.傷寒，脈浮滑，此以裏有熱，表無寒也，白虎湯主之。

183.傷寒，脈結促，心動悸者，炙甘草湯主之。