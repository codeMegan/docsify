302.太陰之為病，腹滿而吐，食不下，自利益甚，時腹自痛。若下之，必胸下結鞭。
303.太陰中風，四肢煩疼，陽微陰濇而長者，為欲愈。
304.太陰病，脈浮者，可發汗，宜桂枝湯。
305.自利不渴者，屬太陰，以其藏有寒故也。當溫之，宜服理中、四逆輩。
306.傷寒，脈浮而緩，手足自溫者，系在太陰。太陰當發身黃；若小便自利者，不能發黃。至七八日，雖暴煩，下利日十餘行，必自止，以脾家實，腐穢當去故也。
307.本太陽病，醫反下之，因爾腹滿時痛者，屬太陰也，桂枝加芍藥湯主之；大實痛者，桂枝加大黃湯主之。
308.太陰病，脈弱，其人續自便利，設當行大黃、芍藥者，宜減之，以其人胃氣弱，易動故也。
309.太陰病，大便反鞭，腹中脹滿者，此脾氣不轉也，宜白術枳實干薑白蜜湯；若不脹滿，反短氣者，黃芪五物湯加干薑半夏主之。
310.太陰病，渴欲飲水，飲水即吐，此為水在膈上，宜半夏茯苓湯。
311.太陰病，下利，口渴，脈虛而微數者，此津液傷也，宜人參白術芍藥甘草湯。
312.太陰病，不下利，吐逆，但苦腹大而脹者，此脾氣實也，厚樸四物湯主之。
313.太陰病，不吐、不滿，但遺矢無度者，虛故也，理中加黃芪湯主之。
314.太陰病，欲吐不吐，下利時甚時疏，脈浮濇者，桂枝去芍藥加茯苓白術湯主之。
315.太陰病，吐逆，腹中冷痛，雷鳴下利，脈沉緊者，小柴胡加茯苓白術湯主之。
316.太陰病，有宿食，脈滑而實者，可下之，宜承氣輩；若大便溏者，宜厚樸枳實白術甘草湯。
317.太陰病，欲解時，從亥至丑上。