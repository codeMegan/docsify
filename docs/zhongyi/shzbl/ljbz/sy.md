<p>&emsp;&emsp;
291.少陽之為病，口苦，咽干，目眩是也。
</p>
<p>&emsp;&emsp;
292.少陽中風，兩耳無所聞，目赤，胸中滿而煩者，不可吐下，吐下則悸而驚。
</p>
<p>&emsp;&emsp;
293.傷寒，脈弦細，頭痛，發熱者，屬少陽，不可發汗。發汗則譫語，煩躁，此屬胃不和也，和之則愈。
</p>
<p>&emsp;&emsp;
294.本太陽病，不解，轉屬少陽者，脅下鞭滿，干嘔，不能食，往來寒熱，脈沉弦者，不可吐下，與小柴胡湯。
</p>
<p>&emsp;&emsp;
295.少陽病，氣上逆，今脅下痛，甚則嘔逆，此為膽氣不降也，柴胡芍藥枳實甘草湯主之。
</p>
<p>&emsp;&emsp;
296.若以吐、下、發汗、溫鍼，譫語，柴胡湯證罷者，此為壞證，知犯何逆，以法救之，柴胡湯不中與也。
</p>
<p>&emsp;&emsp;
297.三陽合病，脈浮大，上關上，但欲眠睡，目合則汗，此上焦不通故也，宜小柴胡湯。
</p>
<p>&emsp;&emsp;
298.傷寒四五日，無大熱，其人煩躁者，此為陽去入陰故也。
</p>
<p>&emsp;&emsp;
299.傷寒三日，三陽為盡，三陰當受邪，其人反能食而不嘔者，此為三陰不受邪也。
</p>
<p>&emsp;&emsp;
300.傷寒三日，少陽脈小者，為欲已也。
</p>
<p>&emsp;&emsp;
301.少陽病，欲解時，從寅至辰上。
</p>
