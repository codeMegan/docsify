364.厥陰之為病，消渴，氣上撞心，心中疼痛，饑而不欲飲食，食則吐蛔，下之利不止。
365.厥陰中風，脈微浮，為欲愈；不浮，為未愈。
366.厥陰，欲解時，從丑至卯上。
367.厥陰病，渴欲飲水者，少少與之，愈。
368.諸四逆厥者，不可下之，虛家亦然。
369.傷寒，先厥、後發熱而利者，必自止。見厥復利。
370.傷寒，始發熱，六日厥，反九日而利。凡厥利者，當不能食。今反能食者，恐為除中。食以素餅，不發熱者，知胃氣尚在，必愈。恐暴熱來，出而復去也。後日脈之，其熱續在者，期之旦日夜半愈。所以然者，本發熱，六日厥，反九日復發熱，三日並前六日，亦為九日，與厥相應，故期之旦日夜半愈。後三日脈之，而脈數，其熱不能罷者，此為熱氣有餘，必發癰膿也。
371.傷寒六七日，脈遲，而反與黃芩湯徹其熱。脈遲為寒，今與黃芩湯復除，腹中應冷。今反能食，此名除中，必死。
372.傷寒，先厥後發熱，下利必自止，而反汗出，咽中痛者，其後為痹。發熱無汗，而利必自止。若不止，必便膿血，其喉不痹。
373.傷寒，一二日至四五日，厥者必發熱，前熱者後必厥。厥深者熱亦深，厥微者熱亦微。厥應下之，而反發汗者，必口傷爛赤。
374.傷寒病，厥五日，熱亦五日，設六日，當復厥，不厥者，自愈。厥終不過五日，以熱五日，知自愈。
375.凡厥者，陰陽氣不相順接，便為厥。厥者，手足逆冷是也。
376.傷寒，脈微而厥，至七八日，膚冷，其人躁，無暫安時者，此為藏厥，非蛔厥也。蛔厥者，其人當吐蛔。今病者靜，而復時煩，此為藏寒，蛔上入其膈，故煩。須臾，復止，得食而嘔又煩者，蛔聞食臭出，其人當自吐蛔。蛔厥者，烏梅丸主之，又主久利。
377.傷寒，熱少微厥，指頭寒，嘿嘿不欲食，煩躁，數日小便不利、色白者，此熱除也。欲得食，其病為愈。若厥而嘔，胸脅煩滿者，其後必便血。
378.病者，手足厥冷，不結胸，小腹滿，按之痛者，此冷結在膀胱關元也。
379.傷寒，發熱四日，厥反三日，復熱四日，厥少熱多者，其病當愈。四日至七日，熱不除者，必便膿血。
380.傷寒，厥四日，熱煩三日，復厥五日，其病為進。寒多熱少，陽氣退，故為進也。
381.傷寒六七日，脈微，手足厥冷。煩躁，灸厥陰，厥不還者，死。
382.傷寒，發熱，下利，厥逆，躁不得臥者，死。
383.傷寒，發熱，下利至甚，厥不止者，死。
384.傷寒，六七日，不利，便發熱而利，其人汗出不止者，死。有陰無陽故也。
385.傷寒，五六日，不結胸，腹濡，脈虛，復厥者，不可下也。此為亡血，下之則死。
386.傷寒，發熱而厥，七日下利者，為難治。
387.傷寒，脈促，手足厥逆，不可灸之。
388.傷寒，脈滑而厥者，裏有熱也，白虎湯主之。
389.傷寒，手足厥逆，脈細欲絕者，當歸四逆加人參附子湯主之。若其人內有久寒者，當歸四逆加吳茱萸生薑附子湯主之。
390.大汗出，熱不去，內拘急，四肢疼，復下利，厥逆而惡寒者，四逆湯主之。
391.大汗，若大下利而厥逆冷者，四逆湯主之。
392.病人手足厥冷，脈乍緊者，邪結在胸中，心下滿而煩，饑不能食者，病在胸中，當須吐之，宜瓜蒂散。
393.傷寒，厥而心下悸者，宜先治水，當服茯苓甘草湯，卻治其厥。不爾，水漬入胃，必作利也。
394.傷寒，六七日，大下後，寸脈沉而遲，手足厥逆，下部脈不至，咽喉不利，唾膿血，泄利不止者，為難治，人參附子湯主之。不差，復以人參干薑湯與之。
395.傷寒，四五日，腹中痛，若轉氣下趨少腹者，此欲自利也。
396.傷寒，本自寒下，醫復吐下之，寒格，更逆吐下，麻黃升麻湯主之。若食入口即吐，干薑黃芩黃連人參湯主之。
397.下利，有微熱而渴，脈弱者，令自愈。
398.下利，脈數者，有微熱，汗出者，為欲愈；脈緊者，為未解。
399.下利，手足厥逆，無脈者，灸之不溫，若脈不還，反微喘者，死。少陰負趺陽者，為順也。
400.下利，寸脈反浮數，尺中自濇者，必圊膿血，柏葉阿膠湯主之。
401.下利清穀，不可攻表。汗出，必脹滿。
402.下利，脈沉弦者，下重也；脈大者，為未止；脈微弱數者，為欲自止，雖發熱，不死。
403.下利，脈沉而遲，其人面少赤，身有微熱，下利清穀者，必鬱冒，汗出而解，病人必微厥，所以然者，其面戴陽，下虛故也。
404.下利，脈數而渴者，令自愈。設不差，必清膿血，以有熱故也。
405.下利後，脈絕，手足厥冷，晬時脈還，手足溫者，生；脈不還者，死。
406.傷寒，下利，日十餘行，脈反實者，死。
407.下利清穀，裏寒外熱，汗出而厥者，通脈四逆湯主之。
408.熱利下重者，白頭翁湯主之。
409.下利，其人虛極者，白頭翁加阿膠甘草湯主之。
410.下利，腹脹滿，身體疼痛者，先溫其裏，乃攻其表。溫裏宜四逆湯，攻表宜桂枝湯。
411.下利，欲飲水者，以有熱故也，白頭翁湯主之。
412.下利，譫語者，有燥屎也，宜小承氣湯。
413.下利後，更煩，按之心下濡者，為虛煩也，宜梔子豉湯。
414.下利，腹痛，若胸痛者，紫參湯主之。
415.氣利，訶黎勒散主之。
416.嘔家，有癰膿者，不可治嘔，膿盡自愈。
417.嘔而胸滿者，吳茱萸湯主之。
418.干嘔，吐涎沫，頭痛者，吳茱萸湯主之。
419.嘔而發熱者，小柴胡湯主之。
420.嘔而脈弱，小便復利，身有微熱，見厥者，難治，四逆湯主之。
421.干嘔、吐逆、吐涎沫，半夏干薑散主之。
422.傷寒，大吐、大下之，極虛，復極汗者，以其人外氣怫鬱，復與之水，以發其汗，因得噦。所以然者，胃中寒冷故也。
423.傷寒，噦而腹滿，視其前後，知何部下利，利之則愈。
424.病人胸中似喘不喘，似嘔不嘔，似噦不噦，徹心中憒憒然無奈者，生薑半夏湯主之。
425.干嘔、噦，若手足厥者，橘皮湯主之。
426.噦逆，其人虛者，橘皮竹茹湯主之。
427.諸嘔，穀不得下者，小半夏湯主之。
428.便膿血，相傳為病，此名疫利。其原因於夏，而發於秋，熱燥相摶，遂傷氣血，流於腸間，其後乃重，脈洪變數，黃連茯苓湯主之。
429.病人嘔吐涎沫，心痛，若腹痛，發作有時，其脈反洪大者，此蟲之為病也，甘草粉蜜湯主之。
430.厥陰病，脈弦而緊，弦則衝氣不行，緊則不欲食，邪正相摶，即為寒疝。繞臍而痛，手足厥冷，是其候也。脈沉緊者，大烏頭煎主之。
431.寒疝，腹中痛，若脅下痛裏急者，當歸生薑羊肉湯主之。
432寒疝，腹中痛，手足不仁，若逆冷，若身疼痛，灸、刺、諸藥不能治者，烏頭桂枝湯主之。
433.病人睾丸偏有大小，時有上下，此為狐疝，宜先刺厥陰之俞，後與蜘蛛散。
434.寸口脈浮而遲，浮則為虛，遲則為勞。虛則衛氣不足，勞則榮氣竭。
435.趺陽脈浮而數，浮則為氣，數則消穀而大便堅。堅數相摶，即為消渴。
436.消渴，小便多，飲一鬥，小便亦一鬥者，腎氣丸主之。
437.消渴，脈浮，有微熱，小便不利者，五苓散主之。
438.消渴，欲飲水，胃反而吐者，茯苓澤瀉湯主之。
439.消渴，欲得水，而貪飲不休者，文蛤散主之。
440.小便痛閉，下如粟狀，少腹弦急，痛引臍中，其名曰淋，此熱結在下焦也，小柴胡加茯苓湯主之。