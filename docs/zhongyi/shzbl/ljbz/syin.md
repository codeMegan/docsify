318.少陰之為病，脈微細，但欲寐也。
319.少陰病，欲吐不吐，心煩，但欲寐。五六日，自利而渴者，屬少陰也。虛，故飲水自救。若小便色白者，少陰病形悉具。小便白者，以下焦虛寒，不能制水，故令色白也。
320.病人脈陰陽俱緊，反汗出者，亡陽也。此屬少陰，法當咽痛而復吐利。
321.少陰病，咳而下利，譫語者，被火氣劫故也，小便必難，以強責少陰汗也。
322.少陰病，脈細沉數，病為在裏不可發汗。
323.少陰病，脈微，不可發汗，亡陽故也。陽已虛，尺脈弱濇者，復不可下之。
324.少陰病，脈緊。至七八日，自下利，脈暴微，手足反溫，脈緊反去者，為欲解也，雖煩、下利，必自愈。
325.少陰病，下利，若利自止，惡寒而蜷臥，手足溫者，可治。
326.少陰病，惡寒而蜷，時自煩，欲去衣被者，可治。
327.少陰中風，脈陽微陰浮者，為欲愈。
328.少陰病，欲解時，從子至寅上。
329.少陰病，吐利，手足不逆冷，反發熱者，不死。脈不至者，灸少陰七壯。
330.少陰病，八九日，一身手足盡熱者，以熱在膀胱，必便血也。
331.少陰病，但厥無汗，而強發之，必動其血，未知從何道而出 ，或從口鼻，或從耳出者，是名下厥上竭，為難治。
332.少陰病，惡寒，身蜷而利，手足逆冷者，不治。
333.少陰病，吐利，躁煩，四逆者，死。
334.少陰病，下利止，而頭眩，時時自冒者，死。
335.少陰病，四逆，惡寒而身蜷，脈不至，心煩而躁者，死。
336.少陰病，六七日，息高者，死。
337.少陰病，脈微細沉，但欲臥，汗出不煩，自欲吐。至五六日，自利，復煩躁，不得臥寐者，死。
338.少陰病，始得之，反發熱，脈沉者，麻黃附子細辛湯主之。
339.少陰病，得之二三日，麻黃附子甘草湯微發汗。以二三日無表證，故微發汗也。
340.少陰病，得之二三日以上，心中煩，不得臥者，黃連阿膠湯主之。
341.少陰病，得之一二日，口中和，其背惡寒者，當灸之，附子湯主之。
342.少陰病，身體痛，手足寒，骨節痛，脈沉者，附子湯主之。
343.少陰病，脈微而弱，身痛如掣者，此榮衛不和故也，當歸四逆湯主之。
344.少陰病，下利，便膿血者，桃花湯主之。
345.少陰病，二三日至四五日，腹痛，小便不利，下利不止，便膿血者，桃花湯主之。
346.少陰病，下利便膿血者，可刺足陽明。
347.少陰病，吐利，手足逆冷，煩躁欲死者，吳茱萸湯主之。
348.少陰病，下利，咽痛，胸滿，心煩者，豬膚湯主之。
349.少陰病，二三日咽中痛者，可與甘草湯。不差，與桔梗湯。
350.少陰病，咽中傷，生瘡，痛引喉旁，不能語言，聲不出者，苦酒湯主之。
351.少陰病，咽中痛，脈反浮者，半夏散及湯主之。
352.少陰病，下利，白通湯主之。
353.少陰病，下利，脈微者，與白通湯。利不止，厥逆無脈，干嘔煩者，白通加豬膽汁湯主之。服湯後，脈暴出者死，微續者生。
354.少陰病，二三日不已，至四五日，腹痛，小便不利，四肢沉重疼痛，自下利者，此為有水氣。其人或咳，或小便不利，或下利，或嘔者，真武湯主之。
355.少陰病，下利清穀，裏寒外熱。手足厥逆，脈微欲絕，身反不惡寒，其人面色赤，或腹滿，或干嘔，或咽痛，或利止脈不出者，通脈四逆湯主之。
356.少陰病，四逆。其人或咳，或悸，或小便不利，或腹中痛，或泄利下重者，四逆散主之。
357.少陰病，下利，六七日，咳而嘔渴，心煩不得眠者，豬苓湯主之。
358.少陰病，得之二三日，口燥咽干者，急下之，宜大承氣湯。
359.少陰病，自利清水，色純青，心下必痛，口干燥者，可下之，宜大承氣湯。
360.少陰病六七日，腹脹不大便者，急下之，宜大承氣湯。
361.少陰病，脈沉者，急溫之，宜四逆湯。
362.少陰病，飲食入口即吐，或心中溫溫欲吐，復不能吐。始得之，手足寒，脈弦遲者，此胸中實，不可下也，當吐之。若膈上有寒飲，干嘔者，不可吐也，當溫之，宜四逆湯。
363.少陰病，下利，脈微濇，嘔而汗出，必數更衣，反少者，當溫其上，灸之。