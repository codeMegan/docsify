<p>&emsp;&emsp;
830.寒之為病，腎先受之，其客於五藏之間，脈引而痛。若客於八虛之室，則惡血住留，積久不去，變而成著，可不慎歟！
</p>
<p>&emsp;&emsp;
831.寒病，骨痛，陰痹，腹脹，腰痛，大便難，肩背頸項引痛，脈沉而遲，此寒邪干腎也，桂枝加葛根湯主之。其著也，則兩腘痛，甘草干薑茯苓白術湯主之。
</p>
<p>&emsp;&emsp;
832.寒病，兩脅中痛，寒中行善掣節，逆則頭痛，耳聾，脈弦而沉遲，此寒邪乘肝也，小柴胡湯主之。其著也，則兩腋急痛，不能轉側，柴胡黃芩芍藥半夏甘草湯主之。
</p>
<p>&emsp;&emsp;
833.寒病，胸脅支滿，膺背肩胛間痛，甚則喜悲，時發眩僕而不知人，此寒邪乘心也，通脈四逆湯主之。其著者，則肘外痛，臂不能伸，甘草瀉心湯主之。
</p>
<p>&emsp;&emsp;
834.寒病，腹滿腸鳴，食不化，飧泄，甚則足痿不收，脈遲而濇，此寒邪乘脾也，理中湯主之。其著也，則髀樞強痛，不能屈伸，枳實白術茯苓甘草湯主之。
</p>
<p>&emsp;&emsp;
835.寒病，喘，咳，少氣，不能報息，口唾涎沫，耳聾，嗌干，此寒邪乘肺也，故其脈沉而遲，甘草干薑湯主之。其著也，則肘內痛，轉側不便，枳實橘皮桔梗半夏生薑甘草湯主之。
</p>