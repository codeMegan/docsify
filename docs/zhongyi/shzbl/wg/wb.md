762.溫病有三：曰春溫，曰秋溫，曰冬溫，此皆發於伏氣。夏則病暑，而不病溫。
763.冬傷於寒，其氣伏於少陰，至春發為溫病，名曰春溫。
764.夏傷於濕，其氣伏於太陰，至秋燥乃大行，發為溫病，名曰秋溫。
765.氣不當至而至，初冬乃大寒，燥以內收，其氣伏於厥陰，冬至後，天應寒而反溫，發為溫病，名曰冬溫。
766.春秋病溫，此其常；冬時病溫，此其變。冬時應寒而反大溫，非其時而蓄其氣，及時不病，至春乃發，名曰大溫。此由冬不藏精，氣是其正，春時陽氣外發，二氣相摶，為病則重。醫又不曉病源，為治乃誤。屍氣流傳，遂以成疫。
767.病春溫，其氣在上，頭痛，咽干，發熱，目眩，甚則譫語，脈弦而急，小柴胡加黃連牡丹湯主之。
768.病秋溫，其氣在中，發熱口渴，腹中熱痛。下利便膿血，脈大而短濇，地黃知母黃連阿膠湯主之；不便膿血者，白虎湯主之。
769.病冬溫，其氣在下，發熱，腹痛引少腹，夜半咽中干痛，脈沉實，時而大數，石膏黃連黃芩甘草湯主之；不大便六七日者，大黃黃芩地黃牡丹湯主之。
770.病溫，頭痛，面赤，發熱，手足拘急，脈浮弦而數，名曰風溫，黃連黃芩梔子牡丹芍藥湯主之。
771.病溫，其人素有濕，發熱，脣焦，下利，腹中熱痛，脈大而數，名曰濕溫，豬苓加黃連牡丹湯主之。
772.病溫，舌赤，咽干，心中煩熱，脈急數，上寸口者，溫邪干心也，黃連黃芩阿膠甘草湯主之。
773.病溫，口渴，咳嗽，衄不止，脈浮而數大，此溫邪乘肺也，黃芩石膏杏子甘草湯主之。
774.病溫，發熱，腰以下有水氣，甚則少腹熱痛，小便赤熱，脈急而數、下尺中者，此溫邪移腎也。地黃黃柏秦皮茯苓澤瀉湯主之。
775.病大溫，發熱，頭暈，目眩，齒枯，脣焦，譫語，不省人事，面色乍青乍赤，脈急大而數者，大黃，香蒲湯主之；若咽喉閉，難下咽者，鍼少商令出血；若脈乍疏乍數，目內陷者，死。
776.溫病，下之大便溏，當自愈；若下之利不止者，必腹滿，宜茯苓白術甘草湯。
777.風溫者，因其人素有熱，更傷於風而為病也，脈浮弦而數。若頭不痛者，桂枝加黃芩牡丹湯主之；若伏氣病溫，誤發其汗，則大熱煩冤，脣焦，目赤，或衄，或吐，耳聾，脈大而數者，宜白虎湯；大實者，宜承氣湯；若至十餘日，則入於裏，宜黃連阿膠湯。何以知其入裏？以脈沉而數，心煩不臥，故知之也。
778.病溫，治不得法，留久移於三焦。其在上焦，則舌謇，神昏，宜梔子湯；其在中焦，則腹痛而利，利後腹痛，脣口干燥，宜白虎加地黃湯；其在下焦，從腰以下熱，齒黑，咽干，宜百合地黃牡丹半夏茯苓湯。