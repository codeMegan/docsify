797.濕氣為病，內外上下，四處流行，隨邪變化，各具病形，按法診治，誤失綱紀。
798.濕氣在上，中於霧露，頭痛，項強，兩額疼痛，脈浮而濇，黃芪桂枝茯苓細辛湯主之。
799.濕氣在下，中於水冷，從腰以下重，兩足腫，脈沉而濇，桂枝茯苓白術細辛湯主之。
800.濕氣在外，因風相摶，流於經絡，骨節煩疼，臥不欲食，脈浮緩，按之濇，桂枝湯微發其汗，令風濕俱去；若惡寒，身體疼痛，四肢不仁，脈浮而細緊，此為寒氣，並桂枝麻黃各半湯主之。
801.濕氣在內，與脾相摶，發為中滿，胃寒相將，變為泄瀉。中滿宜白術茯苓厚樸湯；泄瀉宜理中湯；
802.若上干肺，發為肺寒，宜小青龍湯。
803.下移腎，發為淋漓，宜五苓散。
804.流於肌肉，發為黃腫，宜麻黃茯苓湯。
805.若流於經絡，與熱氣相乘，則發癰膿。
806.脾胃素寒，與濕久留，發為水飲，與燥相摶，發為痰飲，治屬飲家。
807.太陽病，關節疼痛而煩，脈沉而細者，此名濕痹。濕痹之候，其人小便不利，大便反快，當利其小便。
808.濕家之為病，一身盡疼，發熱，身色如熏黃。
809.濕家，其人但頭汗出，背強，欲得被向火，若下之早，則噦，胸滿，小便不利，舌上滑苔者，以丹田有熱，胸中有寒，渴欲得水，而不能飲，口燥煩也。
810.濕家下之，額上汗出，微喘，小便利者，死；若下利不止者，亦死。
811.問曰：風濕相摶，一身盡疼，法當汗出而解，值天陰雨不止，醫云此可發汗，汗之病不愈者，何也？師曰：發其汗，汗大出者，但風氣去，濕氣在，是故不愈也。若治風濕者，發其汗，但微微似欲出汗者，風濕俱去也。
812.濕家，病身上疼痛，發熱，面黃而喘，頭痛，鼻塞而煩，其脈大，自能飲食，腹中和無病，病在頭中寒濕，故鼻塞，內藥鼻中則愈。
813.濕家，身煩疼，可與麻黃加朮湯發其汗為宜，甚不可以火攻之。
814.病者一身盡疼，發熱，日晡所劇者，此名風濕。此病傷於汗出當風，或久傷取冷所致也，可與麻黃杏仁薏苡甘草湯。
815.風濕，脈浮，身重，汗出，惡風者，防己黃芪湯主之。
816.傷寒八九日，風濕相摶，不能自轉側，不嘔，不渴，脈浮虛而濇者，桂枝附子湯主之；若大便堅，小便自利者，白術附子湯主之。
817.風濕相摶，骨節疼煩，掣痛，不得屈伸，近之則痛劇，汗出，短氣，小便不利，惡風，不欲去衣，或身微腫者，甘草附子湯主之。