818.傷燥，肺先受之，出則大腸受之，移傳五藏，病各異性，分別診治，消息脈經。
819.燥病，口渴，咽干，喘，咳，胸滿痛，甚則唾血，脈浮短而急，此燥邪干肺也，柏葉石膏杏子甘草湯主之。若移於大腸，必大便難，口渴，欲飲熱，脈急大，在下者，麻仁白蜜煎主之。
820.燥病，口爛，熱氣上逆，胸中痛，脈大而濇，此燥邪乘心也，梔子連翹甘草栝樓湯主之。
821.燥病，目赤，口苦，咽干，脅下痛，脈弦而數，此燥邪乘肝也，黃芩牡丹栝樓半夏枳實湯主之。
822.燥病，色黃，腹中痛不可按，大便難，脈數而滑，此燥邪乘脾也，白虎湯主之。
823.燥病，咽干，喉痛，少腹急痛，小便赤，脈沉而急，此燥邪移腎也，地黃黃柏茯苓栝樓湯主之。