791.熱之為病，有外至，有內生。外至可移，內有定處，不循經序，舍於所合，與溫相似，根本異源。傳經化熱，伏氣變溫，醫多不曉，認為一體，如此殺人，莫可窮極。為子條記，傳與後賢。
792.熱病，面赤，口爛，心中痛，慾嘔，脈洪而數，此熱邪干心也，黃連黃芩瀉心湯主之。
793.熱病，身熱，左脅痛，甚則狂言亂語，脈弦而數，此熱邪乘肝也，黃連黃芩半夏豬膽汁湯主之。
794.熱病，腹中痛，不可按，體重，不能俯仰，大便難，脈數而大，此熱邪乘脾也，大黃厚樸甘草湯主之。
795.熱病，口渴，喘，嗽，痛引胸中，不得太息，脈短而數，此熱邪乘肺也，黃連石膏半夏甘草湯主之。
796.熱病，咽中干，腰痛，足下熱，脈沉而數，此熱邪乘腎也，地黃黃柏黃連半夏湯主之。