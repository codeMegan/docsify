<p>&emsp;&emsp;
824.風為百病之長，中於面，則下陽明，甚則入脾；中於項，則下太陽，甚則入腎；中於側，則下少陽，甚則入肝。病變不一，慎毋失焉。
</p>
<p>&emsp;&emsp;
825.風病，頭痛，多汗，惡風，腋下痛，不可轉側，脈浮弦而數，此風邪干肝也，小柴胡湯主之。若流於府，則口苦，嘔逆，善太息，柴胡枳實芍藥甘草湯主之。
</p>
<p>&emsp;&emsp;
826.風病，胸中痛，脅支滿，膺背肩胛間痛，嗌干，善噫，咽腫，喉痹，脈浮洪而數，此風邪乘心也，黃連黃芩麥冬桔梗甘草湯主之。
</p>
<p>&emsp;&emsp;
827.風病，四肢懈惰，體重，不能勝衣，脅下痛引肩背，脈浮而弦濇，此風邪乘脾也，桂枝去桂加茯苓白術湯主之。若流於府，則腹滿而脹，不嗜食，枳實厚樸白術甘草湯主之。
</p>
<p>&emsp;&emsp;
828.風病，咳而喘息有音，甚則唾血，嗌干，肩背痛，脈浮弦而數，此風邪乘肺也，桔梗甘草枳實芍藥湯主之。若流於大腸，則大便燥結，或下血，桔梗甘草枳實芍藥加地黃牡丹湯主之。
</p>
<p>&emsp;&emsp;
829.風病，面目浮腫，脊痛不能正立，隱曲不利，甚則骨痿，脈沉而弦，此風邪乘腎也，柴胡桂枝湯主之。
</p>