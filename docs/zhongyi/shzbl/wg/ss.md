779.傷暑，肺先受之，肺為氣府，暑傷元氣，寸口脈弱，口渴，汗出，神昏，氣短，竹葉石膏湯主之。
780.傷暑，發熱，汗出，口渴，脈浮而大，名曰中暍，白虎加人參黃連阿膠湯主之。
781.傷寒，汗出已，發熱，煩躁，聲嘶，脈反浮數者，此為肺液傷，百合地黃加牡丹湯主之。
782.傷暑，心下有水氣，汗出，咳嗽，渴欲飲水，水入則吐，脈弱而滑，栝樓茯苓湯主之。
783.傷暑，發熱，無汗，水行皮中故也，脈必浮而滑，先以熱水灌之，令汗出，後以竹茹半夏湯與之。
784.太陽中熱者，暍是也。其人汗出，惡寒，身熱而渴，白虎加人參湯主之。
785.太陽中暍，身熱，疼重，而脈微弱者，以夏月傷冷水，水行皮中所致也，豬苓加人參湯主之，一物瓜蒂散亦主之。
786.凡病暑者，當汗出。不汗出者，必發熱。發熱者必不汗出也。不可發汗，發汗則發熱，煩躁，失聲，此為肺液枯。息高氣賁，者，不治。
787.傷暑，夜臥不安，煩躁，譫語，舌赤，脈數，此為暑邪干心也，黃連半夏石膏甘草湯主之。
788.太陽中暍，發熱，惡寒，身重疼痛，其脈弦細芤遲，小便已，灑灑然毛聳，手足厥冷；小有勞身即熱，口開，前板齒燥。若發汗，則惡寒甚；加溫鍼，則發熱甚；數下之，則淋甚。白虎加桂枝人參芍藥湯主之。
789.傷暑，脈弱，口渴，大汗出，頭暈者，人參石膏湯主之。
790.傷暑者，頭不痛；頭痛者，風也；頭重者，濕也。