《傷寒論》為後漢醫聖張仲景所著，西晉王叔和編次，盡人知之，第其書在叔和時已經散佚不全，後世莫不引為撼事。自湖南劉昆湘得古本《傷寒雜病論》十六卷於江西隱士張老，傳之宗人劉仲邁，相與詮次，演為《義琉》行世。顧其書發揚聖經之處固多，而淆亂乖謬之處亦複不少。吾友黃君竹齋，當代醫林博學士也，所著《傷寒雜病論集注》、《傷寒雜病論新釋》、《針灸經穴圖考》等書早已膾炙人口，而其向學之心日進無已，且生平服膺仲景，常以抱殘守缺為憾，故立意訪求仲聖遺著。
因《千金方》有“江南諸師秘仲景要方不傳”之句，遂決意南遊，膺編審國醫學術於中央國醫館，旋之寧波，得遇桂林羅君哲初，乃獲仲聖十二稿《傷寒雜病論》，較劉氏古本多三分之一。不圖長沙舊文複顯於今世，快何如之！夫仲師為《傷寒雜病論》十六卷，至傳有十三稿者，昔朱子注四書稿凡七易，醫書關係民命，雖倍之亦複何疑？其他各著或已脫稿，或未脫稿，或為衛汛所拾，迨至叔和為晉太醫令時，當與汛相見，獲《傷寒》第七稿，於是重為編次，今觀通行本之前後錯落，顛倒竄易迥殊於十二稿者，更無疑矣。紹祖為仲師四十六世孫，世代遞傳珍藏此真本，傳至今日，由其嫡裔傳之桂林左氏，左氏又傳之羅君哲初，羅君感黃君遠訪之誠，因出而公之世，此中豈非有定數耶？
際茲國醫否極時代，我輩何幸，獲覯醫聖遺經，又豈非天之將使聖道重光也耶？天下後世胥有利賴。余故欣然而為之序，以誌黃君有志竟成之素願已了云。 
■民國二十四年三一七紀念日
■徑南周禹錫 謹識於隆昌拯瘼軒

