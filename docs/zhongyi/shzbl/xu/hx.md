<p>&emsp;&emsp;
民國二十二年癸酉冬，余三次修訂《傷寒雜病論集注》脫稿。乃詣南陽謁醫聖祠墓，獲馮應鼇於明崇禎元年訪仲景墓未見所鐫之靈應碑。清·順治十年，馮氏訓葉，再至南陽募疏庀工，表墓建祠，求前碑不得，以為已毀。今距崇禎癸酉仲景墓發現之歲適五周甲子，碑乃複出，殆有數存焉。
</p>
<p>&emsp;&emsp;
余旋之南京，備員中央國醫館編審。甲戌冬至鄞，觀仲景佚書於天一閣未得，因周君岐隱得識桂林羅君哲初，示余以其師左修之所授仲景十二稿《傷寒雜病論》十六卷。明年春，羅君來京與余同事，乃尅手抄一通。謹案仲景《傷寒雜病論》十六卷，原書遭兵燹佚不全，賴晉太醫令王叔和搜摭遺文，篇次為三十六卷，永嘉亂後，中原板蕩，亦複失傳。其要方為江南諸師所秘，以孫思邀之殷勤述古，撰《千金方》時只載仲景雜病方，晚年方獲《傷寒論》收入《翼方》。天寶中，王燾撰《外臺秘要》，引仲景《傷寒論》，注出卷數至第十八，與梁《七錄》、隋唐志所列仲景書目卷數各殊。今世通行仲景《傷寒論》十卷、《金匱要略方論》三卷、《金匱玉函經》八卷，乃宋·治平中林億等奉敕校刻。而金·成無己《注解傷寒論》“堅”字文皆作“鞭”，前人斷為隋時定本。元·趙以德《金匱玉函經衍義》，實《金匱要略》變名。明、清兩朝注解《傷寒》、《金匱》者數十家，大抵皆以林校及成、趙二書為藍本。茲取十二稿本與今世通行之宋刊《傷寒》、《金匱》各書及近年湖南·劉昆湘得於江西·張隱君之古本，涪陵·劉熔經得於墊江某洞石櫃之古本相校，如太陽篇下“傷寒脈浮滑”節，宋本及涪本同作“此以表有熱，裏有寒，白虎湯主之”，脈方乖違，義實難通。湘古本作“表有熱，裏無寒”，似較優勝。然猶未若十二稿作“裏有熱，表無寒”之確切不易也。其餘訂正諸本脫訛者，不遑枚舉。而列黃疸、宿食、下利、吐逆、嘔噦、寒疝、消渴等證於陽明、少陰、厥陰諸篇，深契以六經鈐百病之微旨。若平脈法、雜病證治各篇，條理精密，有非後世所能及。
</p>
<p>&emsp;&emsp;
或疑醫聖撰論何至易稿十三次，殊不思醫學著述動關民命，仲景救濟之心求精固無已時。昔朱子著四書，稿經七易，病革時尚命門人改訂大學誠意章數句。凡諸學理愈研愈微，豈一成即不可再易乎！又疑張紹祖自稱為仲景四十六世孫之時代與人類之發育大率，百年可衍五代未能吻合。據羅君述，其師左修之民國十一年壬戌七十八歲始歸道山。隨父嶺南受書張紹祖，時年弱冠，當清·同治三年，上距漢獻帝建安十年，一千六百六十年。考《通鑒》宋仁宗至和二年三月丙子，詔封孔子後四十七世孫孔宗願，襲封文宣公為衍聖公，上距周敬王四十一年孔子卒，一千五百三十四年。比例張氏，尚少孔氏一世，多一百二十六年。人類生率世次安可以常數限哉。
</p>
<p>&emsp;&emsp;
洎國難作，南京陷，羅君返桂，途遭匪劫，十二稿副本倖存余家。張公伯英駐節南陽時曾發願重修醫聖祠，設立國醫學校，未幾移防弗果。今見此十二稿本，歎為奇緣，欣然捐資付梓，藏板南陽醫聖祠。由是久湮人間之秘笈得以流通，醫聖濟世之真傳賴其不墜，千餘年承訛襲謬之刊本有所訂正，裨益醫林實非淺鮮。爰序其顛末考辨如上。
</p>
<p align="right">
■中華民國二十八年孟旾
</p>
<p align="right">
■長安黃維翰 敬識於西安中醫救濟醫院
</p>







