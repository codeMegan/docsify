<p>&emsp;&emsp;
余聞吾師張紹祖先生之言曰：“吾家傷寒一書，相傳共有一十三稿。每成一稿，傳抄殆遍城邑，茲所存者為第十二稿，余者或為族人所秘，或付劫灰，不外是矣；叔和所得相傳為第七次稿，與吾所藏者較，其間闕如固多，編次亦不相類，或為叔和所篡亂，或疑為宋人所增刪，聚訟紛如，各執其說。然考晉時尚無刊本，猶是傳抄，唐末宋初始易傳抄為刊刻，遂稱易簡。以此言之，則坊間所刊者，不但非漢時之原稿，恐亦非叔和之原稿也。”余聆訓之下，始亦疑之，及讀至傷寒例一卷，見其於可汗不可汗，可吐不可吐，可下不可下法，盡載其中，於六經已具之條文並不重引。法律謹嚴，始知坊間所刻之辨可汗不可汗、可吐不可吐、可下不可下、以及發汗吐下後各卷，蓋後人以讀書之法，錯雜其間，而未計及編書之法固不如是也，不然孔氏之徒，問仁者眾，問政者繁，何不各類其類，而憚煩若此耶！
</p>
<p>&emsp;&emsp;
吾師諱學正，自言為仲氏四十六世孫，自晉以後遷徙不一。其高祖複初公，自嶺南複遷原籍，寄居光州，遂聚族焉。吾師雖承家學，不以醫名，亦不輕出此書以示人。余得之受業者，殆有天焉。余宿好方術，得針灸之學於永川鄧師憲章公，後隨侍先嚴遊宦嶺南，與吾師同寅，朝夕相過從，見余手執宋本傷寒論，笑問曰：“亦嗜此乎？”時余年僅弱冠，答曰：“非敢云嗜，尚未得其要領，正尋繹耳。”師曰：“子既好學，複知針灸，可以讀傷寒論矣。吾有世傳抄本《傷寒雜病論》十六卷，向不示人。得人不傳，恐成墜緒。”遂曆言此書顛末，及吾師家世滔滔不倦。先嚴促余曰：“速下拜。”於是即席拜之，得師事焉。
</p>
<p>&emsp;&emsp;
今羅生哲初為吾邑知名人士，從習針灸曆有年所，頗能好余之所好，余亦以所得者盡授之，余不負吾師，羅生亦必不負余，故特序其原起，羅生其志之，羅生其勉之。
</p>
<p align="right">
■ 光緒二十年歲次甲午三月 桂林左盛德 序
</p>






