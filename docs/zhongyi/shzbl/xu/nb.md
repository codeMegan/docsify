<p>&emsp;&emsp;
余於去冬詣南陽，恭謁醫聖張仲景祠墓，心有所感，遂發願搜羅仲師遺著，欲輯成全書，貢獻醫林。今春偶於南京書肆，購得浙江流通圖書館國醫圖書專號一二冊，載有張仲景《療婦人方》二卷，《五藏榮衛論》一卷，均注“存天一閣鈔本”字樣。考此二書，其目見於《梁七錄》及《宋史藝文志》，而《明志》及《清四庫全書》總目皆未著錄，知其遺佚已久。余心焉識之，遂懷往鄞閱鈔之念，數月以來耿耿於中。本月一日，始克啟程，由京過滬，謬承海上同仁謝利恒、蔣文芳、盛心如、張贊臣、過鶴帆諸先生先後宴邀，隆情厚意，感激靡已，並擬在上海設立“建修南陽醫聖祠享殿募捐委員會”，其好善樂義之熱心，誠堪欽佩。同時得遇陸士諤、吳克潛、許半龍、朱鶴皋、陳漱庵、嚴蒼山、章鶴年、黃寶忠、秦伯未及長沙易南坡諸先生會晤暢談，藉抒積愫。四夕乘輪，翌晨抵寧波，即往天一閣，適值修葺，尚未竣工，詢諸守者，得悉該閣系明嘉靖時侍郎範欽字東明者所創建。舊日庋藏宋元明木板書籍數萬卷，近年以來，範氏式微，將書賣去十之七八，現時所存無幾。本縣士紳以該閣為全國所知名，關係文獻綦重，不忍任其散失，乃組織文獻保管委員會，與範氏子孫之賢者，共同負擔保管。笥藏重鎖，非會同兩方，不能啟視。余聞之悵然，乃往訪鄞邑醫界碩望周岐隱先生。因周君著有《傷寒汲古》、《精神病廣義》，久已膾炙人口，為醫林所重。余既讀其書，想見其為人。覿面若舊識，導余參觀怡怡書屋。乃介弟采泉君之私塾，學生廿餘，經史外授以科學常識，課本皆周君編印。其昆仲友恭行誼，殊堪矜式。留余午餐。同席者王宇高君，民十八曾為全國醫藥團體請願寧波代表。吳涵秋君，四明武術名家。桂林羅哲初先生，通經術，能文章，精究醫理，兼擅針灸，身逢世亂，以醫自隱，寓鄞十餘年，現為本縣廣濟施醫局主任。與余談頗歡洽，云其家藏有古本《傷寒雜病論》鈔本，較瀏陽劉昆湘所得者多三分之一。邀余明日午餐可臨伊廬一觀，並介紹本地名宿數人與余會面，情意殷殷，余既感且喜。飯後周君邀余遊公園，至圖書館，乃檢查天一閣藏書目錄，並無“五藏榮衛論”、“療婦人方”之目。不知浙江流通圖書目錄，何所據而云然。殊令人失望。然到此於無意中邂逅羅先生，得見古本《傷寒雜病論》，其書之隱顯殆有數存焉。抑仲師之靈冥冥中有以感召耶？翌日午後，同周君至羅第，晤陳君詒先生，以所著《古本難經闡注校正》贈余一部。羅先生云：伊所藏古本《傷寒雜病論》全書十六卷，共計四冊，此間只有首一冊，余存桂林。余披閱一過，其卷端序一篇，清光緒二十年甲午春三月桂林左盛德撰，敘是書傳授淵源頗詳。云清道光時，左公隨父宦遊嶺南，同僚有張公學正字紹祖者，仲景四十六世孫也。言仲景之書，當日稿本原有十三，王叔和所傳者為第七次稿。伊家藏有第十二稿。歷代珍藏未嘗輕以示人。左公之父亟令左公師事之，乃尅鈔寫一部。由是誦研，遂精於醫。後旋桂林羅先生從之學，因得手鈔其書。四十年來亦從未出以示人。雖與周先生交誼最摯，亦未曾寓目。今乃感余之誠，遠來不易，特公開一覽。按瀏陽劉昆湘民國初年，以母喪求葬地於江西山谷中，遇異人張隱君，得古本《傷寒雜病論》十六卷。後以授其宗人劉仲邁，壬申春湘省主席何公芸樵為之手寫付印，始公於世。去秋周岐隱先生取古本與通行本比類互參，錄其佚文佚方，訂誤各條，編成《傷寒汲古》三卷。今觀羅先生之古本首冊，較劉仲邁之《古本傷寒例》後多“雜病例”一篇（即“金匱藏府經絡先後篇”全文及“夫病者手足寒上氣腳縮”一條，“五藏風寒積聚篇”·“師曰熱在上焦者”以下三條），“傷燥脈證並治”後有“傷風、寒病”二章。其餘文字，亦有小異。羅先生言後三冊六經篇後，無可與不與各條，而有金匱諸篇，則此本是較劉本為勝，蓋舉雜病而名書，則金匱諸篇實不可闕也。又左公序中云：仲師後裔，自晉後，遷徙不一，張紹祖之高祖複初公，自嶺南複遷居光州云。余因此書關係國醫學術甚為重要。慫恿其亟公於世，並囑周君促成其事。俾仲師佚文，不致湮沒，則余此行為不虛矣。
</p>
<p align="right">
■中華民國二十三年甲戌十二月八日記於普陀佛頂山
</p>



