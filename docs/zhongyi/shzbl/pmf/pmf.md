<p>&emsp;&emsp;
849.問曰：脈何以知氣血藏府之診？師曰：脈乃氣血先見。氣血有盛衰，藏府有偏勝。氣血俱盛，脈陰陽俱盛；氣血俱衰，脈陰陽俱衰。氣獨盛者，則脈強；血獨盛者，則脈滑。氣偏衰者，則脈微；血偏衰者，則脈濇。氣血和者，則脈緩；氣血平者，則脈平；氣血亂者，則脈亂；氣血脫者，則脈絕。陽迫氣血，則脈數；陰阻氣血，則脈遲。若感於邪，氣血擾動，脈隨變化，變化無窮，氣血使之。病變百端，本原別之。欲知病源，當平脈變，先揣其本。本之不齊，在人體躬。相體以診，並無遁情。
</p>
<p>&emsp;&emsp;
850.問曰：脈有三部，陰陽相乘；榮衛氣血，在人體躬。呼吸出入，上下於中；因息遊布，津液流通；隨時動作，肖像形容。春弦秋浮，冬沉夏洪；察色觀脈，大小不同。一時之間，變無經常；尺寸參差，或短或長；上下乖錯，或存或亡；病輒改易，進退低昂；心迷意惑，動失紀綱。願為具陳，令得分明。師曰：子之所聞，道之根源。脈有三部，尺寸及關；榮衛流行，不失衡銓；腎沉心洪，肺浮肝弦；此自經常，不失銖分；出入升降，漏刻周旋；水下二刻，一周迴圈；當復寸口，虛實見焉；變化相乘，陰陽相干；風則浮虛，寒則緊弦；沉潛水畜，支飲急弦；動弦為痛，數洪熱煩；設有不應，知變所緣；三部不同，病各異端；太過可怪，不及亦然；邪不空見，中必有奸；審察表裏，三焦別焉；知邪所舍，消息診看；料度府藏，獨見若神。為子條記，傳與賢人。
</p>
<p>&emsp;&emsp;
851.師曰：平脈大法，脈分三步。浮部分經，以候皮膚經絡之氣；沉部分經，以候五藏之氣；中部分經，以候六府之氣。
</p>
<p>&emsp;&emsp;
852.師曰：脈分寸關尺。寸脈分經以候陽，陽者氣之統也；尺脈分經以候陰，陰者血之注也。故曰陰陽。關上陰陽交界，應氣血升降，分經以候中州之氣。
</p>
<p>&emsp;&emsp;
853.問曰：經說脈有三菽、六菽重者，何謂也？師曰：脈，人以手按之，如三菽之重者，肺氣也；如六菽之重者，心氣也；如九菽之重者，脾氣也；如十二菽之重者，肝氣也；按之至骨者，腎氣也。假令下利，寸口、關上、尺中系不見脈，然尺中時一小見，脈再舉頭者，腎氣也。若見損至脈來，為難治。損至：脈象的一種。
</p>
<p>&emsp;&emsp;
854.問曰：東方肝脈，其形何似？師曰：肝者，木也，名厥陰，其脈微弦，濡弱而長，是肝脈也。肝病自得濡弱者，愈也。假令得純弦脈者，死。何以知之？以其脈如弦直，此是肝臟傷，故知死也。
</p>
<p>&emsp;&emsp;
855.南方心脈，其形何似？師曰：心者，火也，名少陰，其脈洪大而長，是心脈也。心病自得洪大者，愈也。假令脈來微去大，故名反，病在裏也；脈來校本大，故曰覆，病在表也。上微頭小者，則汗出；下微本大者，則為關格不通。不得尿，頭無汗者，可治；有汗者，死。
</p>
<p>&emsp;&emsp;
856.西方肺脈，其形何似？師曰：肺者，金也，名太陰，其脈毛浮也，肺病自得此脈。若得緩遲者，皆愈；若得數者，則劇。何以知之？數者，南方火。火尅西方金，法當癰腫，為難治也。
</p>
<p>&emsp;&emsp;
857.北方腎脈，其形何似？師曰：腎者，水也，其脈沉而石。腎病自得此脈者，愈；若得實大者，則劇。何以知之？實大者，長夏土王，土尅北方水，水藏立涸也。
</p>
<p>&emsp;&emsp;
858.師曰：人迎脈大，趺陽脈小，其常也。假令人迎、趺陽平等，為逆；人迎負趺陽，為大逆。所以然者，胃氣上升，動在人迎；胃氣下降，動在趺陽。上升力強，故曰大；下降力弱，故曰小。反此為逆，大逆則死。
</p>
<p>&emsp;&emsp;
859.師曰：六氣所傷，各有法度，舍有專屬，病有先後。風中於前，寒中於背；濕傷於下，霧傷於上。霧客皮腠，濕流關節；極寒傷經，極熱傷絡。風令脈浮，寒令脈緊，又令脈急；暑則浮虛，濕則濡濇；燥短以促，火躁而數。風寒所中，先客太陽；暑氣炎熱，肺金則傷；濕生長夏，病入脾胃，燥氣先傷，大腸合肺；壯火食氣，病生於內，心與小腸，先受其害。六氣合化，表裏相傳，藏氣偏勝，或移或干。病之變證，難以殫論，能合色脈，可以萬全。
</p>
<p>&emsp;&emsp;
860.問曰：上工望而知之，中工問而知之，下工脈而知之，願聞其說。師曰：夫色合脈，色主形外，脈主應內。其色露藏，亦有內外。察色之妙，明堂闕庭。察色之法，大指推之。察明堂，推而下之；察闕庭，推而上之。五色應五藏，如肝色青、脾色黃、肺色白、心色赤、腎色黑，顯然易曉。色之生死，在思用精。心迷意惑，難與為言。
</p>
<p>&emsp;&emsp;
861.色青者，病在肝與膽。假令身色青，明堂色微赤者，生；白者，死；黃白者，半生半死也。
</p>
<p>&emsp;&emsp;
862.色赤者，病在心與小腸。假令身色赤，明堂微黃者，生；黑者，死；黃黑者，半生半死也。
</p>
<p>&emsp;&emsp;
863.色黃者，病在脾與胃。假令身色黃，明堂微白者，生；青者，死；黃青者，半生半死也。
</p>
<p>&emsp;&emsp;
864.色白者，病在肺與大腸，假令身色白，明堂色微黑者，生；赤者，死；黃赤者，半生半死也。
</p>
<p>&emsp;&emsp;
865.色黑者，病在腎與膀胱。假令身色黑，明堂色微青者，生；黃者，死；黃赤者，半生半死也。
</p>
<p>&emsp;&emsp;
866.闕庭脈色青而沉細，推之不移者，病在肝；青而浮大，推之隨轉者，病在膽。
</p>
<p>&emsp;&emsp;
867.闕庭脈色赤而沉細，推之參差不齊者，病在心；赤而橫戈，推之愈赤者，病在小腸。
</p>
<p>&emsp;&emsp;
868.闕庭脈色黃，推之如水停留者，病在脾；如水急流者，病在胃。
</p>
<p>&emsp;&emsp;
869.闕庭脈色青白，推之久不還者，病在肺；推之即至者，病在大腸。
</p>
<p>&emsp;&emsp;
870.闕庭脈色青黑，直下睛明，推之不變者，病在腎；推之即至者，病在膀胱。
</p>
<p>&emsp;&emsp;
871.明堂闕庭色不見，推之色青紫者，病在中焦有積；推之明如水者，病在上焦有飲；推之黑赤參差者，病在下焦有寒熱。
</p>
<p>&emsp;&emsp;
872.問曰：色有內外，何以別之？師曰：一望而知之，謂之外；在明堂闕庭，退而推而見之者，謂之內。
</p>
<p>&emsp;&emsp;
873.病暴至者，先形於色，不見於脈；病久發者，先見於脈，不形於色。病入於藏，無餘證者，見於脈，不形於色；病痼疾者，見於脈，不形於色也。
</p>
<p>&emsp;&emsp;
874.問曰：色有生死，何謂也？師曰：假令色黃，如蟹腹者生，如枳實者死。有氣則生，無氣則死，餘色仿此。
</p>
<p>&emsp;&emsp;
875.師曰：人稟五常，有五藏，五藏發五聲，宮、商、角、徵、羽是也。五聲在人，各具一體。假令人本聲角，變商聲者，為金尅木，至秋當死；變宮、徴、羽，皆病，以本聲不可變故也。
</p>
<p>&emsp;&emsp;
876.人本聲宮，變角聲者，為木尅土，至春當死；變商、徴、羽皆病。人本聲商，變徴聲者，為火尅金，至夏當死；辨宮、角、羽皆病。
</p>
<p>&emsp;&emsp;
877.人本聲徴，變羽聲者，為水尅火也，至冬當死；變角、宮、商皆病。
</p>
<p>&emsp;&emsp;
878.人本聲羽，變宮聲者，為土尅水，至長夏當死；變角、商、徴皆病。
</p>
<p>&emsp;&emsp;
879.以上所言，皆人不病而聲先變者。初變可治，變成難療。聞聲之妙，差在毫釐，本不易曉，若病發聲，則易知也。
</p>
<p>&emsp;&emsp;
880.師曰：持脈，病人欠者，無病也；脈之呻者，病也。言遲者，風也；搖頭言者，裏痛也；行遲者，表強也；坐而伏者，短氣也；坐而下一腳者，腰痛也；裏實護腹，如懷卵物者，心痛也。
</p>
<p>&emsp;&emsp;
881.病人長歎聲，出高入卑者，病在上焦；出卑入高者，病在下焦；出入急促者，病在中焦有痛處。聲唧唧而歎者身體疼痛。問之不語者，語先淚下者，必有憂鬱；問之不語，淚下不止者，必有隱衷；問之不語，數問之而微笑者，必有隱疾。
</p>
<p>&emsp;&emsp;
882.實則譫語，虛則鄭聲。假令言出聲卑者，為氣虛；言出聲高者，為氣實。欲言手按胸中者，胸中滿痛；欲言手按腹者，腹中滿痛；欲言聲不出者，咽中腫痛。
</p>
<p>&emsp;&emsp;
883.師曰：脈病人不病，名曰行屍，以無王氣，卒眩僕、不識人者，短命則死；人病脈不病，名曰內虛，以少穀神，雖困無苦。
</p>
<p>&emsp;&emsp;
884.師曰：脈，肥人責浮，瘦人則沉。肥人當沉今反浮，瘦人當浮今反沉，故責之。
</p>
<p>&emsp;&emsp;
885.師曰：呼吸者，脈之頭也。初持脈，來疾去遲，此出急去遲，名曰內虛外實也；初持脈，來遲去疾，此出遲入疾，名曰內實外虛也。
</p>
<p>&emsp;&emsp;
886.寸口衛氣盛，名曰高；榮氣盛，名曰章。高章相摶，名曰綱。衛氣弱，名曰惵；榮氣弱，名曰卑。惵卑相摶，名曰損。衛氣和，名曰緩，榮氣和，名曰遲。緩遲相摶，名曰沉。
</p>
<p>&emsp;&emsp;
887.陽脈浮大而濡，陰脈浮大而濡，陰脈與陽脈同等者，名曰緩也。
</p>
<p>&emsp;&emsp;
888.問曰：二月得毛浮脈，何以處言至秋當死？師曰：二月之時，脈當濡弱。反得毛浮者，故知至秋當死。二月肝用事，肝屬木，脈應濡弱，反得毛浮者，是肺脈也。肺屬金，金來尅木故知至秋死。他皆仿此。
</p>
<p>&emsp;&emsp;
889.師曰：立夏得洪大脈，是其本位，其人病身體苦疼重者，須發其汗；若明日身不疼不重者，不須發汗；若汗濈濈自出者，明日便解矣。何以言之？立夏脈洪大，是其時脈，故使然也。四時仿此。
</p>
<p>&emsp;&emsp;
890.問曰：凡病欲知何時得、何時愈，何以知之？師曰：假令夜半得病者，明日日中愈；日中得病者，夜半愈。何以言之？日中得病、夜半愈者，以陽得陰則解也；夜半得病，明日日中愈者，以陰得陽則解也。
</p>
<p>&emsp;&emsp;
891.問曰：脈病欲知愈、未愈者，何以別之？師曰：寸口、關上、尺中三處，大小、浮沉、遲數同等，雖有寒熱不解者，此脈陰陽為和平，雖劇當愈。
</p>
<p>&emsp;&emsp;
892.師曰：寸脈下不至關，為陽絕；尺脈上不至關，為陰絕。此皆不治，決死也。若計其餘命生死之期，期以月節尅之也。
</p>
<p>&emsp;&emsp;
893.脈浮者在前，其病在表；浮者在後，其病在裏。假令濡而上魚際者，宗氣泄也；孤而下尺中者，精不藏也。若乍高乍卑，乍升乍墜，為難治。
</p>
<p>&emsp;&emsp;
894.寸口脈緩而遲。緩則陽氣長，其色鮮，其顏光，其聲商，毛髮長；遲則陰氣盛，骨髓生，血滿，肌肉緊薄鮮鞭。陰陽相抱，榮衛俱行，剛柔相得，名曰強也。
</p>
<p>&emsp;&emsp;
895.寸口脈浮為在表，沉為在裏；數位在府，遲為在藏。假令脈遲，此為在藏也。
</p>
<p>&emsp;&emsp;
896.寸口脈浮而緊，浮則為風，緊則為寒。風則傷衛，寒則傷榮。榮衛俱病，骨節煩疼，當發其汗也。
</p>
<p>&emsp;&emsp;
897.寸口脈浮而數。浮為風，數為熱；風為虛，虛為寒。風虛相摶，則灑淅惡寒也。
</p>
<p>&emsp;&emsp;
898.問曰：病有灑淅惡寒，而復發熱者，何也？師曰：陰脈不足，陽往從之；陽脈不足，陰往乘之。曰：何謂陽脈不足？師曰：假令寸口脈微，名曰陽不足。陰氣上入陽中，則灑淅惡寒也。曰：何謂陰脈不足？師曰：尺脈弱，名曰陰不足。陽氣下陷入陰中，則發熱也。陰脈弱者，則血虛，血虛則筋急也。其脈濇者，榮氣微也；其脈浮而汗出如流珠者，衛氣衰也。榮氣微者，加燒鍼則血溜不行，更發熱而躁煩也。
</p>
<p>&emsp;&emsp;
899.寸口脈陰陽俱緊者，法當清邪中於上焦，濁邪中於下焦。清邪中上，名曰潔；濁邪中下，名曰渾也。陰中於邪，必內慄也，表氣虛微，裏氣不守，故使邪中於陰也；陽中邪，必發熱、頭痛，項強、頸攣、腰痛、脛酸，所為陽中霧露之氣。故曰清邪中上，濁邪中下。陰氣為慄，足膝逆冷，便溺妄出，表氣虛微，裏氣微急，三焦相溷，內外不通。上焦怫鬱，藏氣相熏，口爛食斷也；中焦不治，胃氣上衝，脾氣不轉，胃中為濁，榮衛不通，血凝不流。若衛氣前通者，小便赤黃者，與熱相摶，因熱作使，遊於經絡，出入藏府，熱氣所過，則為癰膿；若陰氣前通者，陽氣厥微，陰無所使，客氣內入，嚏而出之，聲嗢咽塞；寒厥相追，為熱所擁，血凝自下，狀如豚肝。陰陽俱厥，脾氣孤弱，五液注下，下焦不闔，清便下重，令便數難，齊築湫痛，命將難全。
</p>
<p>&emsp;&emsp;
900.寸口脈陰陽俱緊，口中氣出，脣口乾燥，踡臥足冷，鼻中涕出，舌上胎滑，勿妄治也。至七日以來，其人微發熱，手足溫者，此為欲解；或到八日以上，反大發熱者，為難治。設使惡寒者，必欲嘔也；腹內痛者，必欲利也。
</p>
<p>&emsp;&emsp;
901.寸口脈陰陽俱緊，至於吐利，其脈獨不解。緊去人安，此為欲解。若脈遲，至六七日，不欲食，此為晚發，水停故也，為未解；食自可者，為欲解。
</p>
<p>&emsp;&emsp;
902.寸口脈浮而大，有熱，心下反鞭，屬藏者，攻之，不令發汗；屬府者，不令溲數。溲數則大便鞭，汗多則熱甚，溲數則便難。脈遲者尚未可攻也。
</p>
<p>&emsp;&emsp;
903.問曰：病有戰而汗出，因得解者，何也？師曰：脈浮而緊，按之反芤，此為本虛，故當戰而汗出也。其人本虛，是以發戰，以脈浮緊，故當汗出而解也，若脈浮而數，按之不芤，此人本不虛。若欲自解，但汗出耳，不發戰也。
</p>
<p>&emsp;&emsp;
904.問曰：病有不戰而汗出解者，何也？師曰：脈大而浮數，故不戰而汗出解也。
</p>
<p>&emsp;&emsp;
905.問曰：病有不戰、不汗處而解者，何也？師曰：其脈自微，此以曾發汗，若吐、若下、若亡血，以內無津液，此陰陽自和，必自愈，故不戰、不汗出而解也。
</p>
<p>&emsp;&emsp;
906.問曰：傷寒三日，脈浮數兒微，病人身涼和者，何也？師曰：此為欲解也。解以夜半。脈浮而解者，濈然汗出也；脈數而解者，必能食也；脈微而解者，必大汗出也。
</p>
<p>&emsp;&emsp;
907.脈浮而遲，面熱赤而戰惕者，六七日當汗出而解；反發熱者，差遲。遲為無陽，不能作汗，其身必癢也。
</p>
<p>&emsp;&emsp;
908.病六七日，手足三部脈皆至，大煩而口噤不能言，其人躁擾者，未欲解也；若脈和，其人不煩，目重，瞼內際黃者，此為欲解也。
</p>
<p>&emsp;&emsp;
909.師曰：伏氣之病，以意候之。今月之內，欲知伏氣，假令舊有伏氣，當須脈之。若脈微弱者，當喉中痛似傷，非喉痹也。病人云：實咽中痛。雖爾，今復宜下之。
</p>
<p>&emsp;&emsp;
910.師曰：病家人請，云病人苦發熱，身體疼，病人自臥。師到，診其脈沉而遲者，知其差也。何以知之？凡表有病者，脈當浮大，今反沉遲，故知愈也。假令病人云腹內卒痛，病人自坐，師到，脈之浮而大者，知其差也。何以知之？凡裏有病者，脈當沉細，今反浮大，故知愈也。
</p>
<p>&emsp;&emsp;
911.師曰：病家人來請云病人發熱煩極。明日師到，病人向壁臥，此熱已去也。設令脈不和，處言已愈；設令向壁臥，聞師到不驚起而盼視，若三言三止，脈之嚥唾者，此詐病也。設令脈自和，處言此病大重，當須服吐下藥、鍼灸數十百處乃愈。
</p>
<p>&emsp;&emsp;
912.問曰：脈有災怪，何謂也？師曰：假令人病，脈得太陽，與形證相應，因為作湯，比還送湯如食頃，病人乃大吐，若下利、腹中痛。師曰：我前來不見此證，今乃變異是名災怪。又問曰：何緣得此吐利？師曰：或有舊時服藥，今乃發作，故為災怪耳。
</p>
<p>&emsp;&emsp;
913.問曰：脈有陰陽，何謂也？師曰：凡脈大、浮、數、動、滑，此名陽也；脈沉、濇、遲、弦、微，此名陰也。凡陰病見陽脈者生，陽病間陰脈者死。
</p>
<p>&emsp;&emsp;
914.陰陽相摶名曰動，陽動則汗出，陰動則發熱。形冷惡寒者，此三焦傷也。若數脈見於關上，上下無頭尾，如豆大，厥厥動搖者，名曰動。
</p>
<p>&emsp;&emsp;
915.脈來緩，時一止復來者，名曰結；脈來數，時一止復來者，名曰促。脈陽盛則促，陰盛則結，此皆病脈。又脈來動而中止，更來小數，中有還者，反動，名曰結陰也；脈來動而中止，不能自還，因而復動者，名曰代陰也，得此脈者，必難治。
</p>
<p>&emsp;&emsp;
916.脈陰陽俱促，當病血，為實；陰陽俱結，當亡血，為虛。假令促上寸口者，當吐血，或衄；下尺中者，當下血。若乍促乍結，為難治。
</p>
<p>&emsp;&emsp;
917.脈數者，久數不止，止則邪結，正氣不能復，卻結於藏，故邪氣浮之，與皮毛相得。脈數者，不可下，下之必煩、利不止。
</p>
<p>&emsp;&emsp;
918.問曰：脈有陽結、陰結者，何以別之？師曰：其脈浮而數，能食，不大便者，此為實，名曰陽結也，期十七日當劇；其脈沉而遲，不能食，身體重，大便反鞭，名曰陰結也，期十四日當劇。
</p>
<p>&emsp;&emsp;
919.脈藹藹如車蓋者，名曰陽結也。
</p>
<p>&emsp;&emsp;
920.脈累累如尋長竿者，名曰陰結也。
</p>
<p>&emsp;&emsp;
921.脈瞥瞥如羹上肥者，陽氣微也。
</p>
<p>&emsp;&emsp;
922.脈縈縈如蜘蛛絲者，陰氣衰也。
</p>
<p>&emsp;&emsp;
923.脈綿綿如瀉漆之絕者，亡其血也。
</p>
<p>&emsp;&emsp;
924.問曰：脈有殘賊，何謂也？師曰：脈有弦、緊、浮、滑、沉、濇，此六脈名曰殘賊，能為諸脈作病也。
</p>
<p>&emsp;&emsp;
925.問曰：脈有相乘，有縱有橫，有逆有順，何謂也？師曰：水行乘火，金行乘木，名曰縱；火行乘水，木行乘金，名曰橫；水行乘金，火行乘木，名曰逆；進行乘水，木行乘火，名曰順也。
</p>
<p>&emsp;&emsp;
926.問曰：濡弱何以反適十一頭？師曰：五藏六府相乘，故令十一。
</p>
<p>&emsp;&emsp;
927.脈陰陽俱弦，無寒熱，為病飲。在浮部，飲在皮膚；在中部，飲在經絡；在沉部，飲在肌肉。若寸口弦，飲在上焦；關上弦，飲在中焦；尺中弦，飲在下焦。
</p>
<p>&emsp;&emsp;
928.脈弦而緊者，名曰革也。弦者狀如弓弦，按之不移也；緊者如轉索無常也。
</p>
<p>&emsp;&emsp;
929.脈弦而大，弦則為減，大則為芤。減則為寒，芤則為虛。寒虛相摶，此名為革。婦人則半產、漏下，男子則亡血失精。此言至革之由。問曰：曾為人所難，緊脈從何而來？師曰：假令亡汗、若吐，以肺裏寒，故令脈緊也；假令咳者，坐飲冷水，故令脈緊也；假令下利，以胃虛冷，故令脈緊也。
</p>
<p>&emsp;&emsp;
930.寸口脈浮而緊，醫反下之，此為大逆。浮則無血，緊則為寒。寒氣相摶，則為腸鳴。醫乃不知，而反飲冷水，令汗不出。水得寒氣，冷必相摶，其人即噎。
</p>
<p>&emsp;&emsp;
931.寸口脈微，尺脈緊，其人虛損多汗，知陰常在，絕不見陽也。
</p>
<p>&emsp;&emsp;
932.寸口脈浮而大，浮為風虛，大為氣強。風氣相摶，必成癮疹，身體為癢，癢者名泄風，久久為痂癩。
</p>
<p>&emsp;&emsp;
933.寸口脈浮而大，浮為虛，大為實。在尺為關，在寸為格。關則不得小便，格則吐逆。
</p>
<p>&emsp;&emsp;
934.寸口脈微而濇，微者衛氣不行，濇者榮氣不逮。榮衛不能相將，三焦無所仰，身體痹不仁。榮氣不足，則煩疼、口難言；衛氣虛者，則惡寒、數欠。三焦不歸其部，上焦不歸者，噫而酢吞；中焦不歸者，不能消穀引食；下焦不歸者，則遺溲。
</p>
<p>&emsp;&emsp;
935.寸口脈微而濇，微者衛氣衰，濇者榮氣不足。衛氣衰則面色黃，榮氣不足則面色青。榮為根，衛為葉，榮衛俱微，則根葉枯槁，而寒慄、咳逆唾腥、吐涎沫也。
</p>
<p>&emsp;&emsp;
936.寸口脈微而緩，微者衛氣疏，疏則其膚空；緩者胃氣實，實則穀消而水化也。穀入於胃，脈道乃行；水入於經，其血乃成。榮盛則其膚必疏，三焦失經，名曰血崩。
</p>
<p>&emsp;&emsp;
937.寸口脈弱而緩，弱者陽氣不足，緩者胃氣有餘，噫而吞酸，食卒不下，氣填於膈上也。
</p>
<p>&emsp;&emsp;
938.寸口脈弱而遲，弱者衛氣微，遲者榮中寒。榮為血，血寒則發熱；衛為氣，氣微者心內饑，饑而虛滿，不能食也。
</p>
<p>&emsp;&emsp;
939.寸口脈弱而濇，尺中浮大，無外證者，為病屬內傷。
</p>
<p>&emsp;&emsp;
940.寸口脈弱而濇，尺中濡弱者，男子病失精，女子病赤白帶下。
</p>
<p>&emsp;&emsp;
941.寸口脈洪數，按之弦急者，當發癮疹。假令脈浮數，按之反平者，為外毒，宜清之；脈數大，按之弦直者，為內毒，宜升之，令其外出也。誤攻則內陷，內陷則死。
</p>
<p>&emsp;&emsp;
942.寸口脈洪數，按之急滑者，當發癰膿。發熱者，暴出；無熱者，久久必至也。
</p>
<p>&emsp;&emsp;
943.寸口脈浮滑，按之弦急者，當發內癰。咳嗽，胸中痛，為肺癰，當吐膿血；腹中掣痛，為腸癰，當便膿血。
</p>
<p>&emsp;&emsp;
944.寸口脈大而濇，時一弦，無寒熱，此為浸淫瘡所致也。若加細數者，為難治。
</p>
<p>&emsp;&emsp;
945.趺陽脈緊而浮，浮為氣，緊為寒；浮為腹滿，緊為絞痛。浮緊相摶，腸鳴而轉，轉即氣動，膈氣乃下，少陰脈不出，其陰腫大而虛也。
</p>
<p>&emsp;&emsp;
946.趺陽脈微而緊，緊則為寒，微則為虛，微緊相摶，則為短氣。
</p>
<p>&emsp;&emsp;
947.趺陽脈大而緊者，當即下利，為難治。
</p>
<p>&emsp;&emsp;
948.趺陽脈浮，浮則為虛，浮虛相摶，故令氣饐，言胃氣虛竭也。此為醫咎，則虛取實，守空迫血。脈滑則為噦，脈浮、鼻中燥者，必衄也。
</p>
<p>&emsp;&emsp;
949.趺陽脈遲而緩，胃氣如經也。趺陽脈浮而數，浮則傷胃，數則動脾，此非本病，醫特下之所為也。榮衛內陷，其數先微，脈反但浮，其人必大便鞭，氣噫不除，何以言之？本以數脈動脾，其數先微，故知脾氣不治，大便必鞭，氣噫不除，令脈反浮；其數改微，邪氣獨留，心中則饑，邪熱不殺穀，潮熱發渴；數脈當遲緩，病者則饑；數脈不時，則生惡瘡也。（趺陽脈遲緩為無病，誤下之令脈轉浮數，元氣傷必浮數改微。）
</p>
<p>&emsp;&emsp;
950.趺陽脈浮而濇、少陰脈如經者，其病在脾，法當下利。何以知之？若脈浮大者，氣實血虛也。今趺陽脈浮而濇，故知脾氣不足、胃氣虛也。以少陰脈弦而沉纔見，此為調脈，故稱如經也。若反滑而數者，故知當屎膿也。
</p>
<p>&emsp;&emsp;
951.趺陽脈浮而芤，浮者衛氣虛，芤者榮氣傷。其身體瘦，肌肉甲錯。浮芤相摶，宗氣微衰，四屬斷絕。（舉之浮毛，按之全無，謂之浮芤相摶。）
</p>
<p>&emsp;&emsp;
952.寸口脈浮而大，浮為氣實，大為血虛，血虛為無陰。孤陽獨下陰部者，小便當赤而難，胞中當虛。今反小便利而大汗出，法應衛家當微，今反更實，津液四射，榮竭血盡，干煩而不眠，血薄肉消，而成黑液。醫復以毒藥攻其胃，此為重虛，客陽去有期，必下淤泥而死。
</p>
<p>&emsp;&emsp;
953.問曰：翕奄沉，名曰滑，何謂也？師曰：沉為純陰，翕為正陽，陽陰和合，故令脈滑，關尺自平。
</p>
<p>&emsp;&emsp;
954.趺陽脈微沉，食飲自平；少陰脈微滑，滑者，緊之浮名也，此為陰實。其人必股內汗出，陰下濕也。
</p>
<p>&emsp;&emsp;
955.趺陽脈浮而滑，浮為陽，滑為實，陽實相摶，其脈數疾，衛氣失度。浮滑之脈變為數疾，發熱汗出者，不治。
</p>
<p>&emsp;&emsp;
956.趺陽脈滑而緊，滑者胃氣實，緊者脾氣強。持實擊強，痛還自傷，以手把刃，坐作瘡也。
</p>
<p>&emsp;&emsp;
957.趺陽脈沉而數，沉為實，數消穀。緊者，病難治。
</p>
<p>&emsp;&emsp;
958.趺陽脈伏而濇，伏則吐逆，水穀不化，濇則食不得入，名曰關格。
</p>
<p>&emsp;&emsp;
959.師曰：病人脈微而濇者，此為醫所病也。大發其汗，又數大下之，其人亡血，病當惡寒，後乃發熱，無休止時。夏月盛熱，欲著復衣；冬月盛寒，欲裸其身。所以然者，陽微則惡寒，陰弱則發熱。此醫發其汗使陽氣微，又大下之令陰氣弱。五月之時，陽氣在表，胃中虛冷，以陽氣內微，不能勝冷，故欲著復衣；十一月之時，陽氣在裏，胃中煩熱，以陰氣內弱，不能勝熱，故欲裸其身。又陰脈遲濇，故知亡血也。
</p>
<p>&emsp;&emsp;
960.少陰脈弱而濇，弱者微煩，濇者厥逆。
</p>
<p>&emsp;&emsp;
961.趺陽脈不出，脾不上下，身冷膚鞭。
</p>
<p>&emsp;&emsp;
962.少陰脈不至，腎氣微，少精血，奔氣促迫，上入胸膈，宗氣反聚，血結心下，陽氣退下，熱歸陰股，與陰相動，令身不仁，此為屍厥，當刺期門、巨闕。
</p>
<p>&emsp;&emsp;
963.妊娠，脈弦數而細，少腹痛，手心熱，此為熱結胞中，不先其時治之，必有產難。
</p>
<p>&emsp;&emsp;
964.產後脈洪數，按之弦急，此為濁未下。若濁已下，而脈如故者，此為魂脫，為難治。
</p>
<p>&emsp;&emsp;
965.諸脈浮數，當發熱而灑淅惡寒。若有痛處，飲食如常者，蓄積有膿也。
</p>
<p>&emsp;&emsp;
966.問曰：人恐怖者，其脈何狀？師曰：脈形如循絲累累然，其面白脫色也。
</p>
<p>&emsp;&emsp;
967.問曰：人不飲，其脈何類？師曰：脈自濇，脣口乾燥也。
</p>
<p>&emsp;&emsp;
968.問曰：人愧者，其脈何類？師曰：脈浮，而面色乍白乍赤也。
</p>
<p>&emsp;&emsp;
969.寸口諸微亡陽，諸濡亡血，諸緊為寒。諸乘寒者，則為厥，鬱冒不仁，以胃無穀氣，脾濇不通，口急不能言，戰而慄也。
</p>
<p>&emsp;&emsp;
970.師曰：發熱而脈躁，惡寒則脈靜，脈隨證轉者，為病瘧。
</p>
<p>&emsp;&emsp;
971.師曰：傷寒，咳逆上氣，其脈散者，死。謂其形損故也。
</p>
<p>&emsp;&emsp;
972.師曰：脈乍大乍小、乍靜乍亂，見人驚恐者，為祟發於膽，氣竭故也。
</p>
<p>&emsp;&emsp;
973.師曰：人脈皆無病，暴發重病，不省人事者，為厲鬼。治之祝由，能言者可治，不言者死。
</p>
<p>&emsp;&emsp;
974.師曰：脈浮而洪，身汗如油，喘而不休，水漿不下，形體不仁，乍靜乍亂，此為命絕也。又未知何藏先受其災？若汗出發潤，喘不休者，此為肺先絕也；陽反獨留，形體如煙熏者，直視搖頭者，此為心絕也；脣吻反青，四肢掣習者，此為肝絕也；還口黧黑，油汗發黃者，此為脾絕也；溲便遺失，狂言，目反直視者，此為腎絕也。又未知何藏陰陽前絕？若陽氣前絕、陰氣後竭者，其人死，身色必青；陰氣前絕、陽氣後竭者，其人死，身色必赤、腋下溫、心下熱也。
</p>
<p>&emsp;&emsp;
975.奇經八脈不系十二經，別有自行道路。其為病總於陰陽，其治法屬十二經。假令督脈為病，脊背強，隱隱痛，脈當微浮而急，按之濇，治屬太陽。
</p>
<p>&emsp;&emsp;
976.任脈病，其內結痛寒疝，脈當沉而結，治屬太陰。
</p>
<p>&emsp;&emsp;
977.衝脈為病，氣上逆而裏急，脈當浮虛而數，治屬太陰。
</p>
<p>&emsp;&emsp;
978.帶脈為病，苦腹痛，腰間冷痛，脈當沉而細，治屬少陰。
</p>
<p>&emsp;&emsp;
979.陽蹻為病，中於側，氣行於外，脈當弦急，按之緩，治屬少陽。
</p>
<p>&emsp;&emsp;
980.陰蹻為病，中於側，氣行於內，脈當浮緩，按之微急而弦，治屬厥陰。
</p>
<p>&emsp;&emsp;
981.陽維與諸陽會，其為病在脈外，發寒熱，脈當浮而虛，治屬氣分。
</p>
<p>&emsp;&emsp;
982.陰維與諸陰交，其為病在脈中，心中痛，手心熱，脈當弦而濇，治屬血分。
</p>
<p>&emsp;&emsp;
983.陽維維於陽，陰維維於陰，為氣血之別使，不拘一經也。
</p>
<p>&emsp;&emsp;
984.奇經八脈之為病，由各經受邪，久久移轉，或勞傷所致，非暴發也。
</p>
<p>&emsp;&emsp;
985.問曰：八脈內傷，何以別之？師曰：督脈傷，柔柔不欲伸，不能久立，立則隱隱而脹；任脈傷，小便多，其色白濁；衝脈傷，時咳不休，有聲無物，勞則氣喘；帶脈傷，廻身一周冷；陽蹻傷，則身左不仁；陰蹻傷，則身右不仁；陽維傷，則畏寒甚，皮常濕；陰維傷，則畏熱甚，皮常枯。
</p>
<p>&emsp;&emsp;
986.問曰：八脈內傷，其脈何似？師曰：督脈傷，尺脈大而濇；任脈傷，關脈大而濇；衝脈傷，寸脈短而濇；帶脈傷，脈沉遲而結；陽蹻傷，脈時大時弦；陰蹻傷，脈時細時弦；陽維傷，脈時緩時弦；陰維傷，脈時緊時濇。
</p>
<p>&emsp;&emsp;
987.問曰：其治奈何？師曰：督脈傷，當補髓；任脈傷，當補精；衝脈傷，當補氣；帶脈傷，當補腎；陽蹻傷，則益膽；陰蹻傷，則補肝；陽維傷，則調衛；陰維傷，則養榮。
</p>
<p>&emsp;&emsp;
988.問曰：其處方奈何？師曰：相體虛實，察病輕重，採取方法，權衡用之，則無失也。
</p>