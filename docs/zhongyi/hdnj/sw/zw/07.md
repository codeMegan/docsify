## 陰陽別論篇第七
<p>&emsp;&emsp;
黃帝問曰：人有四經，十二從，何謂？
</p>
<p>&emsp;&emsp;
岐伯對曰：四經應四時；十二從應十二月；十二月應十二脈。
</p>
<p>&emsp;&emsp;
脈有陰陽，知陽者知陰，知陰者知陽。
</p>
<p>&emsp;&emsp;
凡陽有五，五五二十五陽。
</p>
<p>&emsp;&emsp;
所謂陰者，真髒也。見則為敗，敗必死也。
</p>
<p>&emsp;&emsp;
所謂陽者，胃脘之陽也。
</p>
<p>&emsp;&emsp;
別於陽者，知病處也，別於陰者，知生死之期。
</p>
<p>&emsp;&emsp;
三陽在頭，三陰在手，所謂一也。
</p>
<p>&emsp;&emsp;
別於陽者，知病忌時，別於陰者，知死生之期。
</p>
<p>&emsp;&emsp;
謹熟陰陽，無與眾謀。
</p>
<p>&emsp;&emsp;
所謂陰陽者，去者為陰，至者為陽，靜者為陰，動者為陽，遲者為陰，數者為陽。
</p>
<p>&emsp;&emsp;
凡持真脈之藏脈者，肝主懸絕急，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死。
</p>
<p>&emsp;&emsp;
曰：二陽之病發心脾，有不得隱曲，女子不月；其傳為風消，其傳為息賁者，死不治。
</p>
<p>&emsp;&emsp;
曰：三陽為病發寒熱，下為癰腫，及為痿厥，腨（疒肙）；其傳為索澤，其傳為（疒頹）疝。
</p>
<p>&emsp;&emsp;
曰：一陽發病，少氣，善咳，善泄；其傳為心掣，其傳為隔。
</p>
<p>&emsp;&emsp;
二陽一陰發病，主驚駭、背痛、善噫、善欠，名曰風厥。
</p>
<p>&emsp;&emsp;
二陰一陽發病，善脹、心滿善氣。
</p>
<p>&emsp;&emsp;
三陰三陽發病，為偏枯萎易，四肢不舉。
</p>
<p>&emsp;&emsp;
鼓一陽曰鉤，鼓一陰曰毛，鼓陽勝急曰弦，鼓陽至而絕曰石，陰陽相過曰溜。
</p>
<p>&emsp;&emsp;
陰爭於內，陽擾於外，魄汗未藏，四逆而起，起則熏肺，使人喘嗚。
</p>
<p>&emsp;&emsp;
陰之所生，和本曰和。
</p>
<p>&emsp;&emsp;
是故剛與剛，陽氣破散，陰氣乃消亡。
</p>
<p>&emsp;&emsp;
淖則剛柔不和，經氣乃絕。
</p>
<p>&emsp;&emsp;
死陰之屬，不過三日而死，生陽之屬，不過四日而死。
</p>
<p>&emsp;&emsp;
所謂生陽死陰者，肝之心謂之生陽，心之肺謂之死陰，肺之腎謂之重陰，腎之脾謂之辟陰，死不治。
</p>
<p>&emsp;&emsp;
結陽者，腫四支。
</p>
<p>&emsp;&emsp;
結陰者，便血一升，再結二升，三結三升。
</p>
<p>&emsp;&emsp;
陰陽結斜，多陰少陽曰石水，少腹腫。
</p>
<p>&emsp;&emsp;
二陽結，謂之消。
</p>
<p>&emsp;&emsp;
三陽結，謂之隔。
</p>
<p>&emsp;&emsp;
三陰結，謂之水。
</p>
<p>&emsp;&emsp;
一陰一陽結，謂之喉痹。
</p>
<p>&emsp;&emsp;
陰搏陽別，謂之有子。
</p>
<p>&emsp;&emsp;
陰陽虛，腸澼死。
</p>
<p>&emsp;&emsp;
陽加於陰，謂之汗。
</p>
<p>&emsp;&emsp;
陰虛陽搏，謂之崩。
</p>
<p>&emsp;&emsp;
三陰俱搏，二十日夜半死；二陰俱搏，十三日夕時死；一陰俱搏，十日死；三陽搏且鼓，三日死；三陰三陽俱搏，心腹滿，發盡不得隱曲，五日死；二陽俱搏，其病溫，死不治，不過十日死。
</p>