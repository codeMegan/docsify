## 平人氣象論篇第十八

<p>&emsp;&emsp;
黃帝問曰：平人何如？
</p>
<p>&emsp;&emsp;
岐伯對曰：人一呼脈再動，一吸脈亦再動，呼吸定息，脈五動，閏以太息，命日平人。平人者不病也。
</p>
<p>&emsp;&emsp;
常以不病調病人，醫不病，故為病人平息以調之為法。
</p>
<p>&emsp;&emsp;
人一呼脈一動，一吸脈一動，日少氣。
</p>
<p>&emsp;&emsp;
人一呼脈三動，一吸脈三動而躁，尺熱曰病溫，尺不熱脈滑曰病風，脈澀曰痹。
</p>
<p>&emsp;&emsp;
人一呼脈四動以上曰死，脈絕不至曰死，乍疏乍數曰死。
</p>
<p>&emsp;&emsp;
平人之常氣稟於胃，胃者平人之常氣也，人無胃氣曰逆，逆者死。
</p>
<p>&emsp;&emsp;
春胃微弦曰平，弦多胃少曰肝病，但弦無胃曰死。胃而有毛曰秋病，毛甚曰今病。髒真散於肝，肝臟筋膜之氣也。
</p>
<p>&emsp;&emsp;
長夏胃微軟弱曰平，弱多胃少曰脾病，但代無胃曰死，軟弱有石曰冬病，弱甚曰今病。髒真濡於脾，脾藏肌肉之氣也。
</p>
<p>&emsp;&emsp;
夏胃微鉤曰平，鉤多胃少曰心病，但鉤旡胃曰死，胃而有石曰冬病，石甚曰今病。髒真通於心，心藏血脈之氣也。
</p>
<p>&emsp;&emsp;
秋胃微毛曰平，毛多胃少曰肺病，但毛無胃曰死，毛而有弦曰春病，弦甚曰今病。髒真高於肺，以行營衛陰陽也。
</p>
<p>&emsp;&emsp;
冬胃微石曰平，石多胃少曰腎病，但石無胃曰死，石而有鉤曰夏病，鉤甚曰今病。髒真下於腎，腎藏骨髓之氣也。
</p>
<p>&emsp;&emsp;
胃之大絡。名曰虛裏，貫鬲絡肺，出於左乳下，其動應衣，脈宗氣也。
</p>
<p>&emsp;&emsp;
盛喘數絕者，則在病中，結而橫有積矣。絕不至曰死，乳之下其動應衣，宗氣泄也。
</p>
<p>&emsp;&emsp;
欲知寸口太過與不及，寸口之脈中手短者，曰頭痛；寸口脈中手長者，曰足脛痛；寸口脈中手促上擊者，曰肩脊痛；寸口脈沉而堅者，曰病在中；寸口脈浮而盛者，曰病在外；寸口脈沉而弱，曰寒熱及疝瘕少腹痛；寸口脈沉而橫，曰脅下有積，腹中有橫積痛：寸口脈沉而澀，曰寒熱。
</p>
<p>&emsp;&emsp;
脈盛滑堅者，曰病在外；脈小實而堅者，病在內。
</p>
<p>&emsp;&emsp;
脈小弱以澀，謂之久病；脈滑浮而疾者，謂之新病。
</p>
<p>&emsp;&emsp;
脈急者，曰疝瘕少腹痛。脈滑曰風，脈澀曰痹，緩而滑曰熱中，盛而堅曰脹。
</p>
<p>&emsp;&emsp;
脈從陰陽，病易已；脈逆陰陽，病難已；脈得四時之順，曰病無他；脈反四時及不間髒曰難已。
</p>
<p>&emsp;&emsp;
臂多青脈曰脫血，尺脈緩澀，謂之解（亻亦），安臥脈盛謂之脫血，尺澀脈滑謂之多汗，尺寒脈細謂之後泄，脈尺粗常熱者謂之熱中。
</p>
<p>&emsp;&emsp;
肝見庚辛死，心見壬癸死，脾見甲乙死，肺見丙丁死，腎見戊己死。是為真髒見，皆死。
</p>
<p>&emsp;&emsp;
頸脈動喘疾咳曰水，目裹微腫如臥蠶起之狀曰水。
</p>
<p>&emsp;&emsp;
溺黃赤安臥者，黃疸。已食如饑者，胃疸。
</p>
<p>&emsp;&emsp;
面腫曰風。足脛腫曰水。目黃者曰黃疸。
</p>
<p>&emsp;&emsp;
婦人手少陰脈動甚者，妊子也。
</p>
<p>&emsp;&emsp;
脈有逆從四時，未有髒形。春夏而脈瘦，秋冬而脈浮大，命曰逆四時也。
</p>
<p>&emsp;&emsp;
風熱而脈靜，泄而脫血脈實，病在中脈虛，病在外脈堅澀者，皆難治，命曰反四時也。
</p>
<p>&emsp;&emsp;
人以水穀為本，故人絕水穀則死，脈無胃氣亦死。所謂無胃氣者，但得真髒脈不得胃氣也。所謂脈不得胃氣者，肝不弦，腎不石也。
</p>
<p>&emsp;&emsp;
太陽脈至，洪大以長；少陽脈至，乍數乍疏，乍短乍長；陽明脈至，浮大而短。
</p>
<p>&emsp;&emsp;
夫平心脈來，累累如連珠，如循琅玕，曰心平。夏以胃氣為本。病心脈來，喘喘連屬，其中微曲曰心病。死心脈來，前曲後居，如操帶鉤曰心死。
</p>
<p>&emsp;&emsp;
平肺脈來，厭厭聶聶，如落榆莢，曰肺平。秋以胃氣為本。病肺脈來，不上不下，如循雞羽，曰肺病。死肺脈來，如物之浮，如風吹毛，曰肺死。
</p>
<p>&emsp;&emsp;
平肝脈來，軟弱招招，如揭長竿末梢曰肝平。春以胃氣為本。病肝脈來，盈實而滑，如循長竿，曰肝病。死肝脈來，急益勁如新張弓弦，曰肝死。
</p>
<p>&emsp;&emsp;
平脾脈來，和柔相離，如雞踐地，曰脾平。長夏以胃氣為本。病脾病來，實而盈數，如雞舉足，曰脾病。死脾脈來，銳堅如鳥之喙，如鳥之距，如屋之漏，如水之流，曰脾死。
</p>
<p>&emsp;&emsp;
平腎脈來，喘喘累累如鉤，按之而堅，曰腎平。冬以胃氣為本。病腎脈來，如引葛，按之益堅，曰腎病。死腎脈來，發如奪索，辟辟如彈石，曰腎死。
</p>