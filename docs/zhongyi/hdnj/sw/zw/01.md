## 上古天真論篇第一

<p>&emsp;&emsp;
昔在黃帝，生而神靈，弱而能言，幼而徇齊，長而敦敏，成而登天。
</p>
<p>&emsp;&emsp;
乃問於天師曰：餘聞上古之人，春秋皆度百歲，而動作不衰；今時之人，年半百而動作皆衰者，時世異耶？人將失之耶？
</p>
<p>&emsp;&emsp;
岐伯對曰：上古之人，其知道者，法於陰陽，和於術數，食飲有節，起居有常，不妄作勞，故能形與神俱，而盡終其天年，度百歲乃去。
</p>
<p>&emsp;&emsp;
今時之人不然也，以酒為漿，以妄為常，醉以入房，以欲竭其精，以耗散其真，不知持滿，不時禦神，務快其心，逆於生樂，起居無節，故半百而衰也。
</p>
<p>&emsp;&emsp;
夫上古聖人之教下也，皆謂之虛邪賊風，避之有時，恬惔虛無，真氣從之，精神內守，病安從來。
</p>
<p>&emsp;&emsp;
是以志閑而少欲，心安而不懼，形勞而不倦，氣從以順，各從其欲，皆得所願。
</p>
<p>&emsp;&emsp;
故美其食，任其服，樂其俗，高下不相慕，其民故曰樸。
</p>
<p>&emsp;&emsp;
是以嗜欲不能勞其目，淫邪不能惑其心，愚智賢不肖，不懼於物，故合於道。
</p>
<p>&emsp;&emsp;
所以能年皆度百歲而動作不衰者，以其德全不危也。
</p>
<p>&emsp;&emsp;
帝曰：人年老而無子者，材力盡邪？將天數然也？
</p>
<p>&emsp;&emsp;
岐伯曰：女子七歲，腎氣盛，齒更發長。
</p>
<p>&emsp;&emsp;
二七，而天癸至，任脈通，太沖脈盛，月事以時下，故有子。
</p>
<p>&emsp;&emsp;
三七，腎氣平均，故真牙生而長極。
</p>
<p>&emsp;&emsp;
四七，筋骨堅，發長極，身體盛壯。
</p>
<p>&emsp;&emsp;
五七，陽明脈衰，面始焦，發始墮。
</p>
<p>&emsp;&emsp;
六七，三陽脈衰於上，面皆焦，發始白。
</p>
<p>&emsp;&emsp;
七七，任脈虛，太沖脈衰少，天癸竭，地道不通，故形壞而無子也。
</p>
<p>&emsp;&emsp;
丈夫八歲，腎氣實，發長齒更。
</p>
<p>&emsp;&emsp;
二八，腎氣盛，天癸至，精氣溢瀉，陰陽和，故能有子。
</p>
<p>&emsp;&emsp;
三八，腎氣平均，筋骨勁強，故真牙生而長極。
</p>
<p>&emsp;&emsp;
四八，筋骨隆盛，肌肉滿壯。
</p>
<p>&emsp;&emsp;
五八，腎氣衰，發墮齒槁。
</p>
<p>&emsp;&emsp;
六八，陽氣衰竭於上，面焦，發鬢頒白。
</p>
<p>&emsp;&emsp;
七八，肝氣衰，筋不能動，天癸竭，精少，腎臟衰，形體皆極。
</p>
<p>&emsp;&emsp;
八八，則齒發去。
</p>
<p>&emsp;&emsp;
腎者主水，受五臟六腑之精而藏之，故五臟盛，乃能瀉。
</p>
<p>&emsp;&emsp;
今五臟皆衰，筋骨解墮，天癸盡矣，故發鬢白，身體重，行步不正，而無子耳。
</p>
<p>&emsp;&emsp;
帝曰：有其年已老，而有子者，何也？
</p>
<p>&emsp;&emsp;
岐伯曰：此其天壽過度，氣脈常通，而腎氣有餘也。此雖有子，男子不過盡八八，女子不過盡七七，而天地之精氣皆竭矣。
</p>
<p>&emsp;&emsp;
帝曰：夫道者年皆百歲，能有子乎？
</p>
<p>&emsp;&emsp;
岐伯曰：夫道者能卻老而全形，身年雖壽，能生子也。
</p>
<p>&emsp;&emsp;
黃帝曰：餘聞上古有真人者，提挈天地，把握陰陽，呼吸精氣，獨立守神，肌肉若一，故能壽敝天地，無有終時，此其道生。
</p>
<p>&emsp;&emsp;
中古之時，有至人者，淳德全道，和於陰陽，調於四時，去世離俗，積精全神，遊行天地之間，視聽八遠之外，此蓋益其壽命而強者也，亦歸於真人。
</p>
<p>&emsp;&emsp;
其次有聖人者，處天地之和，從八風之理，適嗜欲於世俗之間，無恚嗔之心，行不欲離於世，被服章，舉不欲觀於俗，外不勞形於事，內無思想之患，以恬愉為務，以自得為功，形體不敝，精神不散，亦可以百數。
</p>
<p>&emsp;&emsp;
其次有賢人者，法則天地，象似日月，辨列星辰，逆從陰陽，分別四時，將從上古合同於道，亦可使益壽而有極時。
</p>















