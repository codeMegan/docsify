## 刺志論篇第五十三

<p>&emsp;&emsp;
黃帝問曰：願聞虛實之要？
</p>
<p>&emsp;&emsp;
岐伯對曰：氣實形實，氣虛形虛，此其常也，反此者病。穀盛氣盛，穀虛氣虛此其常也，反此者病。脈實血實，脈虛血虛，此其常也，反此者病。
</p>
<p>&emsp;&emsp;
帝曰：如何而反？
</p>
<p>&emsp;&emsp;
岐伯曰：氣虛身熱，此謂反也。穀入多而氣少，此謂反也。穀不入而氣多，此謂反也。脈盛血少，此謂反也。脈少血多，此謂反也。
</p>
<p>&emsp;&emsp;
氣盛身寒，得之傷寒，氣虛身熱，得之傷暑。
</p>
<p>&emsp;&emsp;
穀入多而氣少者，得之有所脫血，濕居下也。
</p>
<p>&emsp;&emsp;
穀入少而氣多者，邪在胃及與肺也。
</p>
<p>&emsp;&emsp;
脈小血多者，飲中熱也；脈大血少者，脈有風氣，水漿不入，此之謂也。
</p>
<p>&emsp;&emsp;
夫實者，氣入也；虛者，氣出也。氣實者，熱也；氣虛者，寒也。
</p>
<p>&emsp;&emsp;
入實者，左手開針空也；入虛者，左手閉針空也。
</p>