## 四氣調神大論篇第二
<p>&emsp;&emsp;
春三月，此為發陳。天地俱生，萬物以榮，夜臥早起，廣步於庭，被發緩形，以使志生，生而勿殺，予而勿奪，賞而勿罰，此春氣之應，養生之道也；逆之則傷肝，夏為實寒變，奉長者少。
</p>
<p>&emsp;&emsp;
夏三月，此為蕃秀。天地氣交，萬物華實，夜臥早起，無厭於日，使志勿怒，使華英成秀，使氣得泄，若所愛在外，此夏氣之應，養長之道也；逆之則傷心，秋為痎瘧，奉收者少，冬至重病。
</p>
<p>&emsp;&emsp;
秋三月，此謂容平。天氣以急，地氣以明，早臥早起，與雞俱興，使志安寧，以緩秋刑，收斂神氣，使秋氣平，無外其志，使肺氣清，此秋氣之應，養收之道也；逆之則傷肺，冬為飧泄，奉藏者少。
</p>
<p>&emsp;&emsp;
冬三月，此為閉藏。水冰地坼，勿擾乎陽，早臥晚起，必待日光，使志若伏若匿，若有私意，若已有得，去寒就溫，無泄皮膚，使氣極奪。此冬氣之應，養藏之道也；逆之則傷腎，春為痿厥，奉生者少。
</p>
<p>&emsp;&emsp;
天氣清淨，光明者也，藏德不止，故不下也。
</p>
<p>&emsp;&emsp;
天明則日月不明，邪害空竅。
</p>
<p>&emsp;&emsp;
陽氣者閉塞，地氣者冒明，雲霧不精，則上應白露不下。
</p>
<p>&emsp;&emsp;
交通不表，萬物命故不施，不施則名木多死。
</p>
<p>&emsp;&emsp;
惡氣不發，風雨不節，白露不下，則菀不榮。
</p>
<p>&emsp;&emsp;
賊風數至，暴雨數起，天地四時不相保，與道相失，則未央絕滅。
</p>
<p>&emsp;&emsp;
唯聖人從之，故身無奇病，萬物不失，生氣不竭。
</p>
<p>&emsp;&emsp;
逆春氣則少陽不生，肝氣內變。
</p>
<p>&emsp;&emsp;
逆夏氣則太陽不長，心氣內洞。
</p>
<p>&emsp;&emsp;
逆秋氣則太陰不收，肺氣焦滿。
</p>
<p>&emsp;&emsp;
逆冬氣則少陰不藏，腎氣獨沉。
</p>
<p>&emsp;&emsp;
夫四時陰陽者，萬物之根本也。所以聖人春夏養陽，秋冬養陰，以從其根；故與萬物沉浮於生長之門。逆其根則伐其本，壞其真矣。
</p>
<p>&emsp;&emsp;
故陰陽四時者，萬物之終始也；生死之本也；逆之則災害生，從之則苛疾不起，是謂得道。
</p>
<p>&emsp;&emsp;
道者，聖人行之，愚者佩之。從陰陽則生，逆之則死；從之則治，逆之則亂。反順為逆，是謂內格。
</p>
<p>&emsp;&emsp;
是故聖人不治已病，治未病；不治已亂，治未亂，此之謂也。夫病已成而後藥之，亂己成而後治之，譬猶渴而穿井，鬥而鑄錐，不亦晚乎？
</p>






