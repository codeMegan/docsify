## 刺瘧篇第三十六

<p>&emsp;&emsp;
足太陽之瘧，令人腰痛頭重，寒從背起，先寒後熱，熇熇暍暍然，熱止汗出，難已，刺郤中出血。
</p>
<p>&emsp;&emsp;
足少陽之瘧，令人身體解（亻亦），寒不甚，熱不甚，惡見人，見人心惕惕然，熱多汗出甚，刺足少陽。
</p>
<p>&emsp;&emsp;
足陽明之瘧，令人先寒，灑淅灑淅，寒甚久乃熱，熱去汗出，喜見日月光火氣，乃快然。刺足陽明跗上。
</p>
<p>&emsp;&emsp;
足太陰之瘧，令人不樂，好太息，不嗜食，多寒熱汗出，病至則善嘔，嘔已乃衰，即取之。
</p>
<p>&emsp;&emsp;
足太陰之瘧，令人嘔吐甚，多寒熱，熱多寒少，欲閉戶牖而處，其病難已。
</p>
<p>&emsp;&emsp;
足厥陰之瘧，令人腰痛，少腹滿、小便不利、如癃狀，非癃也。數便，意恐懼，氣不足，腹中悒悒，刺足厥陰。
</p>
<p>&emsp;&emsp;
肺瘧者，令人心寒，寒甚熱，熱間善驚，如有所見者，刺手太陰陽明。
</p>
<p>&emsp;&emsp;
心瘧者，令人煩心甚，欲得清水，反寒多，不甚熱，刺手少陰。
</p>
<p>&emsp;&emsp;
肝瘧者，令人色蒼蒼然太息，其狀若死者，刺足厥陰見血。
</p>
<p>&emsp;&emsp;
脾瘧者，令人寒，腹中痛。熱則腸中鳴，鳴已汗出，刺足太陰。
</p>
<p>&emsp;&emsp;
腎瘧者，令人灑灑然，腰脊痛，婉轉大便難，目眴眴然，手足寒。刺足太陽少陰。
</p>
<p>&emsp;&emsp;
胃瘧者，令人且病也，善饑而不能食，食而支滿腹大。刺足陽明太陰橫脈出血。
</p>
<p>&emsp;&emsp;
瘧發身方熱，刺趾上動脈，開其空，出其血，立寒。
</p>
<p>&emsp;&emsp;
瘧方欲寒，刺手陽明太陰，足陽明太陰。
</p>
<p>&emsp;&emsp;
瘧脈滿大急，刺背俞，用中針傍五胠俞各一，適肥瘦出其血也。
</p>
<p>&emsp;&emsp;
瘧脈小實急，灸脛少陰，刺指井。
</p>
<p>&emsp;&emsp;
瘧脈滿大急，刺背俞，用五胠俞、背俞各一，適行至於血也。
</p>
<p>&emsp;&emsp;
瘧脈緩大虛，便宜用藥，不宜用針。
</p>
<p>&emsp;&emsp;
凡治瘧，先發如食頃，乃可以治，過之，則失時也。
</p>
<p>&emsp;&emsp;
諸瘧而脈不見，刺十指間出血，血去必已。先視身之赤如小豆者，盡取之。
</p>
<p>&emsp;&emsp;
十二瘧者，其發各不同時，察其病形，以知其何脈之病也。先其發時，如食頃而刺之，一刺則衰，二刺則知，三刺則已，不已刺舌下兩脈出血，不已刺郤中盛經出血，又刺項已下挾脊者必已。舌下兩脈者，廉泉也。
</p>
<p>&emsp;&emsp;
刺瘧者，必先問其病之所先發者，先刺之。先頭痛及重者，先刺頭上及兩額兩眉之間中出血；先項背痛者，先刺之。先腰脊痛者，先刺郤中出血。先手臂痛者，先刺手少陰陽明十指間；先足脛酸痛者，先刺足陽明十指間出血。
</p>
<p>&emsp;&emsp;
風瘧，瘧發則汗出惡風，刺三陽經背俞之血者。
</p>
<p>&emsp;&emsp;
（骨行）酸痛甚，按之不可，名曰胕髓病。以镵針，針絕骨出血，立已。
</p>
<p>&emsp;&emsp;
身體小痛，刺至陰。
</p>
<p>&emsp;&emsp;
諸陰之井無出血，間日一刺。
</p>
<p>&emsp;&emsp;
瘧不渴，間日而作，刺足太陽。渴而間日作，刺足少陽。
</p>
<p>&emsp;&emsp;
濕瘧汗不出，為五十九刺。
</p>