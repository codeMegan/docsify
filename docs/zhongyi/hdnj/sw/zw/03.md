## 生氣通天論篇第三
<p>&emsp;&emsp;
黃帝曰：夫自古通天者，生之本，本於陰陽。
</p>
<p>&emsp;&emsp;
天地之間，六合之內，其氣九州、九竅、五臟十二節，皆通乎天氣。
</p>
<p>&emsp;&emsp;
其生五，其氣三，數犯此者，則邪氣傷人，此壽命之本也。
</p>
<p>&emsp;&emsp;
蒼天之氣，清靜則志意治，順之則陽氣固，雖有賊邪，弗能害也，此因時之序。
</p>
<p>&emsp;&emsp;
故聖人傳精神，服天氣而通神明。失之則內閉九竅，外壅肌肉，衛氣解散，此謂自傷，氣之削也。
</p>
<p>&emsp;&emsp;
陽氣者，若天與日，失其所，則折壽而不彰。故天運當以日光明。是故陽因而上，衛外者也。
</p>
<p>&emsp;&emsp;
因於寒，欲如運樞，起居如驚，神氣乃浮。
</p>
<p>&emsp;&emsp;
因於暑，汗，煩則喘喝，靜則多言，體若燔炭，汗出而散。
</p>
<p>&emsp;&emsp;
因於濕，首如裹，濕熱不攘，大筋緛短，小筋馳長。緛短為拘，馳長為痿。
</p>
<p>&emsp;&emsp;
因於氣，為腫，四維相代，陽氣乃竭。
</p>
<p>&emsp;&emsp;
陽氣者，煩勞則張，精絕，辟積於夏，使人煎厥；目盲不可以視，耳閉不可以聽，潰潰乎若壞都，汨汨乎不可止。
</p>
<p>&emsp;&emsp;
陽氣者，大怒則形氣絕而血菀於上，使人薄厥。
</p>
<p>&emsp;&emsp;
有傷於筋，縱，其若不容。
</p>
<p>&emsp;&emsp;
汗出偏沮，使人偏枯。
</p>
<p>&emsp;&emsp;
汗出見濕，乃生痤疿。
</p>
<p>&emsp;&emsp;
高梁之變，足生大丁，受如持虛。
</p>
<p>&emsp;&emsp;
勞汗當風，寒薄為皶，鬱乃痤。
</p>
<p>&emsp;&emsp;
陽氣者，精則養神，柔則養筋。
</p>
<p>&emsp;&emsp;
開闔不得，寒氣從之，乃生大僂。
</p>
<p>&emsp;&emsp;
陷脈為瘺，留連肉腠，俞氣化薄，傳為善畏，及為驚駭。
</p>
<p>&emsp;&emsp;
營氣不從，逆於肉理，乃生癰腫。
</p>
<p>&emsp;&emsp;
魄汗未盡，形弱而氣爍，穴俞以閉，發為風瘧。
</p>
<p>&emsp;&emsp;
故風者，百病之始也，清靜則肉腠閉拒，雖有大風苛毒，弗之能害，此因時之序也。
</p>
<p>&emsp;&emsp;
故病久則傳化，上下不並，良醫弗為。
</p>
<p>&emsp;&emsp;
故陽畜積病死，而陽氣當隔。隔者當瀉，不亟正治，粗乃敗之。
</p>
<p>&emsp;&emsp;
故陽氣者，一日而主外。平旦人氣生，日中而陽氣隆，日西而陽氣已虛，氣門乃閉。
</p>
<p>&emsp;&emsp;
是故暮而收拒，無擾筋骨，無見霧露，反此三時，形乃困薄。
</p>
<p>&emsp;&emsp;
岐伯曰：陰者，藏精而起亟也，陽者，衛外而為固也。
</p>
<p>&emsp;&emsp;
陰不勝其陽，則脈流薄疾，並乃狂。陽不勝其陰，則五臟氣爭，九竅不通。
</p>
<p>&emsp;&emsp;
是以聖人陳陰陽，筋脈和同，骨髓堅固，氣血皆從。如是則內外調和，邪不能害，耳目聰明，氣立如故。
</p>
<p>&emsp;&emsp;
風客淫氣，精乃亡，邪傷肝也。
</p>
<p>&emsp;&emsp;
因而飽食，筋脈橫解，腸澼為痔。
</p>
<p>&emsp;&emsp;
因而大飲，則氣逆。
</p>
<p>&emsp;&emsp;
因而強力，腎氣乃傷，高骨乃壞。
</p>
<p>&emsp;&emsp;
凡陰陽之要，陽密乃固，兩者不和，若春無秋，若冬無夏。因而和之，是謂聖度。
</p>
<p>&emsp;&emsp;
故陽強不能密，陰氣乃絕。
</p>
<p>&emsp;&emsp;
陰平陽秘，精神乃治；陰陽離決，精氣乃絕。
</p>
<p>&emsp;&emsp;
因於露風，乃生寒熱。
</p>
<p>&emsp;&emsp;
是以春傷於風，邪氣留連，乃為洞泄。
</p>
<p>&emsp;&emsp;
夏傷於暑，秋為痎瘧。
</p>
<p>&emsp;&emsp;
秋傷於濕，上逆而咳，發為痿厥。
</p>
<p>&emsp;&emsp;
冬傷於寒，春必溫病。
</p>
<p>&emsp;&emsp;
四時之氣，更傷五臟。
</p>
<p>&emsp;&emsp;
陰之所生，本在五味；陰之五宮，傷在五味。
</p>
<p>&emsp;&emsp;
是故味過於酸，肝氣以津，脾氣乃絕。
</p>
<p>&emsp;&emsp;
味過於鹹，大骨氣勞，短肌，心氣抑。
</p>
<p>&emsp;&emsp;
味過於甘，心氣喘滿，色黑，腎氣不衡。
</p>
<p>&emsp;&emsp;
味過於苦，脾氣不濡，胃氣乃厚。
</p>
<p>&emsp;&emsp;
味過於辛，筋脈沮弛，精神乃央。
</p>
<p>&emsp;&emsp;
是故謹和五味，骨正筋柔，氣血以流，腠理以密，如是則骨氣以精。謹道如法，長有天命。
</p>