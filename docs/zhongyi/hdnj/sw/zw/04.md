## 金匱真言論篇第四

<p>&emsp;&emsp;
黃帝問曰：天有八風，經有五風，何謂？
</p>
<p>&emsp;&emsp;
岐伯對曰：八風發邪以為經風，觸五臟，邪氣發病。
</p>
<p>&emsp;&emsp;
所謂得四時之勝者，春勝長夏，長夏勝冬，冬勝夏，夏勝秋，秋勝春，所謂四時之勝也。
</p>
<p>&emsp;&emsp;
東風生於春，病在肝，俞在頸項；南風生於夏，病在心，俞在胸肋；西風生於秋，病在肺，俞在肩背；北風生於冬，病在腎，俞在腰股；中央為土，病在脾，俞在脊。
</p>
<p>&emsp;&emsp;
故春氣者，病在頭；夏氣者，病在髒；秋氣者，病在肩背；冬氣者，病在四肢。
</p>
<p>&emsp;&emsp;
故春善病鼽衄，仲夏善病胸脅，長夏善病洞泄寒中，秋善病風瘧，冬善痹厥。
</p>
<p>&emsp;&emsp;
故冬不按蹻，春不鼽衄；春不病頸項，仲夏不病胸肋；長夏不病洞泄寒中，秋不病風瘧，冬不病痹厥，飧泄而汗出也。
</p>
<p>&emsp;&emsp;
夫精者，身之本也。故藏於精者，春不病溫。夏暑汗不出者，秋成風瘧，此平人脈法也。
</p>
<p>&emsp;&emsp;
故曰：陰中有陰，陽中有陽。平旦至日中，天之陽，陽中之陽也；日中至黃昏，天之陽，陽中之陰也；合夜至雞鳴，天之陰，陰中之陰也；雞鳴至平旦，天之陰，陰中之陽也。
</p>
<p>&emsp;&emsp;
故人亦應之，夫言人之陰陽，則外為陽，內為陰。言人身之陰陽，則背為陽，腹為陰。言人身之臟腑中陰陽，則髒者為陰，腑者為陽。肝、心、脾、肺、腎，五臟皆為陰，膽、胃、大腸、小腸、膀胱、三焦，六腑皆為陽。
</p>
<p>&emsp;&emsp;
所以欲知陰中之陰，陽中之陽者，何也？為冬病在陰，夏病在陽，春病在陰，秋病在陽，皆視其所在，為施針石也。
</p>
<p>&emsp;&emsp;
故背為陽，陽中之陽，心也；背為陽，陽中之陰，肺也；腹為陰，陰中之陰，腎也，陰中之陽，肝也；腹為陰，陰中之至陰，脾也。
</p>
<p>&emsp;&emsp;
此皆陰陽表裏，內外雌雄，相輸應也。故以應天之陰陽也。
</p>
<p>&emsp;&emsp;
帝曰：五臟應四時，各有收受乎？
</p>
<p>&emsp;&emsp;
岐伯曰：有。
</p>
<p>&emsp;&emsp;
東方青色，入通於肝，開竅於目，藏精於肝。其病發驚駭，其味酸，其類草木，其畜雞，其穀麥，其應四時，上為歲星，是以春氣在頭也。其音角，其數八，是以知病之在筋也，其臭臊。
</p>
<p>&emsp;&emsp;
南方赤色，入通於心，開竅於耳，藏於心，故病在五臟。其味苦，其類火，其畜羊，其穀黍，其應四時，上為熒惑星。是以知病之在脈也。其音徵，其數七，其臭焦。
</p>
<p>&emsp;&emsp;
中央黃色，入通於脾，開竅於口，藏精於脾，故病在舌本。其味甘，其類土，其畜牛，其穀稷，其應四時，上為鎮星。是以知病之在肉也。其音宮，其數五，其臭香。
</p>
<p>&emsp;&emsp;
西方白色，入通於肺，開竅於鼻，藏精於肺，故病背。其味辛，其類金，其畜馬，其穀稻，其應四時，上為太白星。是以知病之在皮毛也。其音商，其數九，其臭腥。
</p>
<p>&emsp;&emsp;
北方黑色，入通於腎，開竅於二陰，藏精於腎，故病在膝。其味鹹，其類水，其畜彘，其穀豆，其應四時，上為辰星。是以知病之在骨也。其音羽，其數六，其臭腐。
</p>
<p>&emsp;&emsp;
故善為脈者，謹察五臟六腑，一逆一從，陰陽表裏，雌雄之紀，藏之心意，合心於精，非其人勿教，非其真勿授，是謂得道。
</p>