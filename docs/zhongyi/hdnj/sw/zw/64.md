## 四時刺逆從論篇第六十四

<p>&emsp;&emsp;
厥陰有餘病陰痹；不足病生熱痹；滑則病狐疝風；澀則病少腹積氣。
</p>
<p>&emsp;&emsp;
少陰有餘皮痹隱軫；不足病肺痹；滑則病肺風疝；澀則病積溲血。
</p>
<p>&emsp;&emsp;
太陰有餘，病肉痹，寒中；不足病脾痹；滑則病脾風疝；澀則病積，心腹時滿。
</p>
<p>&emsp;&emsp;
陽明有餘，病脈痹身時熱；不足病心痹；滑則病心風疝；澀則病積，時善驚。
</p>
<p>&emsp;&emsp;
太陽有餘病骨痹，身重；不足病腎痹；滑則病腎風疝；澀則病積，善時巔疾。
</p>
<p>&emsp;&emsp;
少陽有餘病筋痹、脅滿；不足病肝痹，滑則病肝風疝；澀則病積，時筋急目痛。
</p>
<p>&emsp;&emsp;
是故春氣在經脈，夏氣在孫絡；長夏氣在肌肉，秋氣在皮膚，冬氣在骨髓中。
</p>
<p>&emsp;&emsp;
帝曰：餘願聞其故。
</p>
<p>&emsp;&emsp;
岐伯曰：春者天氣始開，地氣始泄，凍解冰釋，水行經通，故人氣在脈。夏者經滿氣溢，入孫絡受血，皮膚充實。長夏者，經絡皆盛，內溢肌中。秋者天氣始收，腠理閉塞，皮膚引急。冬者，蓋藏血氣在中。內著骨髓，通於五臟。是故邪氣者，常隨四時之氣血而入客也。至其變化，不可為度，然必從其經氣，辟除其邪，除其邪則亂氣不生。
</p>
<p>&emsp;&emsp;
帝曰：逆四時而生亂氣奈何？
</p>
<p>&emsp;&emsp;
岐伯曰：春刺絡脈，血氣外溢，令人少氣；春刺肌肉，血氣環逆，令人上氣；春刺筋骨，血氣內著，令人腹脹。
</p>
<p>&emsp;&emsp;
夏刺經脈，血氣乃竭，令人解（亻亦）；夏刺肌肉，血氣內卻，令人善恐；夏刺筋骨，血氣上逆，令人善怒。
</p>
<p>&emsp;&emsp;
秋刺經脈，血氣上逆，令人善忘，秋刺絡脈，氣不外行，令人臥，不欲動；秋刺筋骨，血氣內散，令人寒栗。
</p>
<p>&emsp;&emsp;
冬刺經脈，氣血皆脫，令人目不明；冬刺絡脈，內氣外泄，留為大痹，冬刺肌肉，陽氣竭絕，令人善忘。
</p>
<p>&emsp;&emsp;
凡此四時刺者，大逆之病，不可不從也，反之則生亂氣相淫病焉。故刺不知四時之經，病之所生，以從為逆，正氣內亂，與精相薄，必審九候，正氣不亂，精氣不轉。
</p>
<p>&emsp;&emsp;
帝曰：善。刺五臟中心一曰死，其動為噫。中肝五日死，其動為語。中肺三日死，其動為咳。中腎六日死，其動為嚏欠。中脾十日死，其動為吞。刺傷人五臟必死，其動則依其藏之所變候，知其死也。
</p>