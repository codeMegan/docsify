## 經脈別論篇第二十一

<p>&emsp;&emsp;
黃帝問曰：人之居處動靜勇怯，脈亦為之變乎？
</p>
<p>&emsp;&emsp;
岐伯對曰：凡人之驚恐恚勞動靜，皆為變也。
</p>
<p>&emsp;&emsp;
是以夜行則喘出於腎，淫氣病肺。
</p>
<p>&emsp;&emsp;
有所墮恐，喘出於肝，淫氣害脾。
</p>
<p>&emsp;&emsp;
有所驚恐，喘出於肺，淫氣傷心。
</p>
<p>&emsp;&emsp;
渡水跌僕，喘出於腎與骨。
</p>
<p>&emsp;&emsp;
當是之時，勇者氣行則已，怯者則著而為病也。
</p>
<p>&emsp;&emsp;
故曰：診病之道，觀人勇怯，骨肉皮膚，能知其情，以為診法也。
</p>
<p>&emsp;&emsp;
故飲食飽甚，汗出於胃。驚而奪精，汗出於心。持重遠行，汗出於腎。疾走恐懼，汗出於肝。搖體勞苦，汗出於脾。
</p>
<p>&emsp;&emsp;
故春秋冬夏，四時陰陽，生病起於過用，此為常也。
</p>
<p>&emsp;&emsp;
食氣入胃，散精於肝，淫氣於筋。
</p>
<p>&emsp;&emsp;
食氣入胃，濁氣歸心，淫精於脈。
</p>
<p>&emsp;&emsp;
脈氣流經，經氣歸於肺，肺朝百脈，輸精於皮毛。
</p>
<p>&emsp;&emsp;
毛脈合精，行氣於腑，腑精神明，留於四藏。
</p>
<p>&emsp;&emsp;
氣歸於權衡，權衡以平，氣口成寸，以決死生。
</p>
<p>&emsp;&emsp;
飲入於胃，遊溢精氣，上輸於脾，脾氣散精，上歸於肺，通調水道，下輸膀胱，水精四布，五經並行。合於四時，五臟陰陽，揆度以為常也。
</p>
<p>&emsp;&emsp;
太陽髒獨至，厥喘虛氣逆，是陰不足陽有餘也。表裏當俱瀉，取之下俞。
</p>
<p>&emsp;&emsp;
陽明髒獨至，是陽氣重並也。當瀉陽補陰，取之下俞。
</p>
<p>&emsp;&emsp;
少陽髒獨至，是厥氣也。蹻前卒大，取之下俞。
</p>
<p>&emsp;&emsp;
少陽獨至者，一陽之過也。
</p>
<p>&emsp;&emsp;
太陰髒搏者，用心省真，五脈氣少，胃氣不平，三陰也。宜治其下俞，補陽瀉陰。
</p>
<p>&emsp;&emsp;
一陽獨嘯，少陽厥也。陽並於上，四脈爭張，氣歸於腎。宜治其經絡；瀉陽補陰。
</p>
<p>&emsp;&emsp;
一陰至，厥陰之治也。真虛（疒肙）心，厥氣留薄，發為白汗，調食和藥，治在下俞。
</p>
<p>&emsp;&emsp;
帝曰：太陽髒何象？
</p>
<p>&emsp;&emsp;
岐伯曰：象三陽而浮也。
</p>
<p>&emsp;&emsp;
帝曰：少陽髒何象？
</p>
<p>&emsp;&emsp;
岐伯曰：象一陽也，一陽髒者，滑而不實也。
</p>
<p>&emsp;&emsp;
帝曰：陽明髒何象？
</p>
<p>&emsp;&emsp;
岐伯曰：象大浮也。太陰髒搏，言伏鼓也。二陰搏至，腎沉不浮也。
</p>