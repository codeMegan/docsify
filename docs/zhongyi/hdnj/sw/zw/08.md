## 靈蘭秘典論篇第八
<p>&emsp;&emsp;
黃帝問曰：願聞十二髒之相使，貴賤何如？
</p>
<p>&emsp;&emsp;
岐伯對曰：悉乎哉問也。請遂言之！
</p>
<p>&emsp;&emsp;
心者，君主之官也，神明出焉。
</p>
<p>&emsp;&emsp;
肺者，相傅之官，治節出焉。
</p>
<p>&emsp;&emsp;
肝者，將軍之官，謀慮出焉。
</p>
<p>&emsp;&emsp;
膽者，中正之官，決斷出焉。
</p>
<p>&emsp;&emsp;
膻中者，臣使之官，喜樂出焉。
</p>
<p>&emsp;&emsp;
脾胃者，倉廩之官，五味出焉。
</p>
<p>&emsp;&emsp;
大腸者，傳道之官，變化出焉。
</p>
<p>&emsp;&emsp;
小腸者，受盛之官，化物出焉。
</p>
<p>&emsp;&emsp;
腎者，作強之官，伎巧出焉。
</p>
<p>&emsp;&emsp;
三焦者，決瀆之官，水道出焉。
</p>
<p>&emsp;&emsp;
膀胱者，州都之官，津液藏焉，氣化則能出矣。
</p>
<p>&emsp;&emsp;
凡此十二官者，不得相失也。
</p>
<p>&emsp;&emsp;
故主明則下安，以此養生則壽，歿世不殆，以為天下則大昌。主不明則十二官危，使道閉塞而不通，形乃大傷，以此養生則殃，以為天下者，其宗大危，戒之戒之。
</p>
<p>&emsp;&emsp;
至道在微，變化無窮，孰知其原。
</p>
<p>&emsp;&emsp;
窘乎哉，消者瞿瞿，孰知其要。閔閔之當，孰者為良。
</p>
<p>&emsp;&emsp;
恍惚之數，生於毫釐，毫釐之數，起於度量，千之萬之，可以益大，推之大之，其形乃制。
</p>
<p>&emsp;&emsp;
黃帝曰：善哉，餘聞精光之道，大聖之業，而宣明大道，非齊戒擇吉日不敢受也。黃帝乃擇吉日良兆，而藏靈蘭之室，以傳保焉。
</p>