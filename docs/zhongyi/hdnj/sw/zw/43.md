## 痹論篇第四十三

<p>&emsp;&emsp;
黃帝問曰：痹之安生？
</p>
<p>&emsp;&emsp;
岐伯對曰：風寒濕三氣雜至，合而為痹也。
</p>
<p>&emsp;&emsp;
其風氣勝者為行痹，寒氣勝者為痛痹，濕氣勝者為著痹也。
</p>
<p>&emsp;&emsp;
帝曰：其有五者何也？
</p>
<p>&emsp;&emsp;
岐伯曰：以冬遇此者為骨痹，以春遇此者為筋痹；以夏遇此者為脈痹；以至陰遇此著為肌痹；以秋遇此者為皮痹。
</p>
<p>&emsp;&emsp;
帝曰：內舍五臟六腑，何氣使然？
</p>
<p>&emsp;&emsp;
岐伯曰：五臟皆有合，病久而不去者，內舍於其合也。故骨痹不已，複感於邪，內會於腎；筋痹不已，複感於邪，內會於肝；脈痹不已，複感於邪，內會於心；肌痹不已，複感於邪，內舍於脾；皮痹不已，複感於邪，內舍於肺；所謂痹者，各以其時重感於風寒濕之氣也。
</p>
<p>&emsp;&emsp;
凡痹之客五臟者，肺痹者，煩滿喘而嘔。
</p>
<p>&emsp;&emsp;
心痹者，脈不通，煩則心下鼓，暴上氣而喘，噎幹善噫，厥氣上則恐。
</p>
<p>&emsp;&emsp;
肝痹者，夜臥則驚，多飲，數小便，上為引如懷。
</p>
<p>&emsp;&emsp;
腎痹者，善脹，尻以代踵，脊以代頭。
</p>
<p>&emsp;&emsp;
脾痹者，四支解墮，發咳嘔汁，上為大塞。
</p>
<p>&emsp;&emsp;
腸痹者，數飲而出不得，中氣喘爭，時發飧泄。
</p>
<p>&emsp;&emsp;
胞痹者，少腹膀胱按之內痛，若沃以湯，澀於小便，上為清涕。
</p>
<p>&emsp;&emsp;
陰氣者，靜則神藏，躁則消亡。
</p>
<p>&emsp;&emsp;
飲食自倍，腸胃乃傷。
</p>
<p>&emsp;&emsp;
淫氣喘息，痹聚在肺；淫氣憂思，痹聚在心；淫氣遺溺，痹聚在腎；淫氣乏竭，痹聚在肝；淫氣肌絕，痹聚在脾。諸痹不已，亦益內也。其風氣勝者，其人易已也。
</p>
<p>&emsp;&emsp;
帝曰：痹，其時有死者，或疼久者，或易已者，其何故也？
</p>
<p>&emsp;&emsp;
岐伯曰：其入髒者死，其留連筋骨問者疼久，其留皮膚間者易已。
</p>
<p>&emsp;&emsp;
帝曰：其客於六腑者何也？
</p>
<p>&emsp;&emsp;
岐伯曰：此亦其食飲居處，為其病本也。六腑亦各有俞，風寒濕氣中其俞，而食飲應之，循俞而入，各舍其腑也。
</p>
<p>&emsp;&emsp;
帝曰：以針治之奈何？
</p>
<p>&emsp;&emsp;
岐伯曰：五臟有俞，六腑有合，循脈之分，各有所發，各隨其過，則病瘳也。
</p>
<p>&emsp;&emsp;
帝曰：榮衛之氣，亦令人痹乎？
</p>
<p>&emsp;&emsp;
岐伯曰：榮者水穀之精氣也，和調於五臟，灑陳於六腑，乃能入於脈也。故循脈上下貫五臟，絡六腑也。衛者水穀之悍氣也。其氣慓疾滑利，不能入於脈也。故循皮膚之中，分肉之間，熏於肓膜，散於胸腹，逆其氣則病，從其氣則愈，不與風寒濕氣合，故不為痹。
</p>
<p>&emsp;&emsp;
帝曰：善。痹或痛、或不仁、或寒、或熱、或燥、或濕，其故何也？
</p>
<p>&emsp;&emsp;
岐伯曰：痛者寒氣多也，有寒故痛也。
</p>
<p>&emsp;&emsp;
其不痛不仁者，病久入深，榮衛之行澀，經絡時疏，故不通，皮膚不營，故為不仁。
</p>
<p>&emsp;&emsp;
其寒者，陽氣少，陰氣多，與病相益，故寒也。
</p>
<p>&emsp;&emsp;
其熱者，陽氣多，陰氣少，病氣勝，陽遭陰，故為痹熱。
</p>
<p>&emsp;&emsp;
其多汗而濡者，此其逢濕甚也。陽氣少，陰氣盛，兩氣相盛，故汗出而濡也。
</p>
<p>&emsp;&emsp;
帝曰：夫痹之為病，不痛何也？
</p>
<p>&emsp;&emsp;
岐伯曰：痹在於骨則重；在於脈則血凝而不流；在於筋則屈不伸；在於肉則不仁；在於皮則寒。故具此五者，則不痛也。
</p>
<p>&emsp;&emsp;
凡痹之類，逢寒則蟲，逢熱則縱。
</p>
<p>&emsp;&emsp;
帝曰：善。
</p>