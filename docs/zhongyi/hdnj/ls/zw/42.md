## 病傳第四十二

<p>&emsp;&emsp;
黃帝曰：餘受九針於夫子，而私覽於諸方，或有導引行氣，喬摩、灸、熨、刺、?、飲藥之一者，可獨守耶，將盡行之乎？岐伯曰：諸方者，眾人之方也，非一人之所盡行也。
</p>
<p>&emsp;&emsp;
黃帝曰：此乃所謂守一勿失，萬物畢者也。今餘已聞陰陽之要，虛實之理，傾移之過，可治之屬，願聞病之變化，淫傳絕敗而不可治者，可得聞乎？岐伯曰：要乎哉問也，昭乎其如日醒，窘乎其如夜瞑，能被而服之，神與俱成，畢將服之，神自得之，生神之理，可著於竹帛，不可傳於子孫。
</p>
<p>&emsp;&emsp;
黃帝曰：何謂日醒？岐伯曰：明於陰陽，如惑之解，如醉之醒。黃帝曰：何謂夜瞑？岐伯曰：瘖乎其無聲，漠乎其無形，折毛髮理，正氣橫傾，淫邪泮衍，血脈傳溜，大氣入髒，腹痛下淫，可以致死，不可以致生。
</p>
<p>&emsp;&emsp;
黃帝曰：大氣入髒，奈何？岐伯曰：病先發於心，一日而之肺，三日而之肝，五日而之脾，三日不已，死。冬夜半，夏日中。
</p>
<p>&emsp;&emsp;
病先發於肺，三日而之肝，一日而之脾，五日而之胃，十日不已，死。冬日入，夏日出。
</p>
<p>&emsp;&emsp;
病先發於肝，三日而之脾，五日而之胃，三日而之腎，三日不已，死。冬日入，夏蚤食。
</p>
<p>&emsp;&emsp;
病先發於脾，一日而之胃，二日而之腎，三日而之膂膀胱，十日不已，死。冬人定，夏晏食。
</p>
<p>&emsp;&emsp;
病先發於胃，五日而之腎，三日而之膂膀胱，五日而上之心，二日不已，死，冬夜半，夏日昳。
</p>
<p>&emsp;&emsp;
病先發於腎，三日而之膂膀胱，三日而上之心，三日而之小腸，三日不已，死。冬大晨，夏晏晡。
</p>
<p>&emsp;&emsp;
病先發於膀胱，五日而之腎，一日而之小腸，一日而之心，二日不已，死。冬雞鳴，夏下晡。
</p>
<p>&emsp;&emsp;
諸病以次相傳，如是者，皆有死期，不可刺也；間一髒及二、三、四髒者，乃可刺也。
</p>