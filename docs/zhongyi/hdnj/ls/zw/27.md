## 周痹第二十七

<p>&emsp;&emsp;
黃帝問於岐伯曰：周痹之在身也，上下移徒隨脈，其上下左右相應，間不容空，願聞此痛，在血脈之中邪？將在分肉之間乎？何以致是？其痛之移也，間不及下針，其慉痛之時，不及定治，而痛已止矣。何道使然？願聞其故？岐伯答曰：此眾痹也，非周痹也。
</p>
<p>&emsp;&emsp;
黃帝曰：願聞眾痹。岐伯對曰：此各在其處，更發更止，更居更起，以右應左，以左應右，非能周也。更發更休也。黃帝曰：善。刺之奈何？岐伯對曰：刺此者，痛雖已止，必刺其處，勿令複起。
</p>
<p>&emsp;&emsp;
帝曰：善。願聞周痹何如？岐伯對曰：周痹者，在於血脈之中，隨脈以上，隨脈以下，不能左右，各當其所。黃帝曰：刺之奈何？岐伯對曰：痛從上下者，先刺其下以過之，後刺其上以脫之。痛從下上者，先刺其上以過之，後刺其下以脫之。
</p>
<p>&emsp;&emsp;
黃帝曰：善。此痛安生？何因而有名？岐伯對曰：風寒濕氣，客於外分肉之間，迫切而為沫，沫得寒則聚，聚則排分肉而分裂也，分裂則痛，痛則神歸之，神歸之則熱，熱則痛解，痛解則厥，厥則他痹發，發則如是。帝曰：善。餘已得其意矣。此內不在髒，而外未發於皮，獨居分肉之間，真氣不能周，故名曰周痹。故刺痹者，必先切循其下之六經，視其虛實，及大絡之血結而不通，及虛而脈陷空者而調之，熨而通之。其瘈堅轉引而行之。黃帝曰：善。餘已得其意矣，亦得其事也。九者經巽之理，十二經脈陰陽之病也。
</p>